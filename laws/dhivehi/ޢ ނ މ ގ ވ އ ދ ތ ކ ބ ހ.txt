ޢާންމު ގަވާއިދުތަކާބެހޭ ޤާނޫނު
ތަޢާރުފާއި ނަން
1.

(ހ)

މި ޤާނޫނަކީ، ދިވެހިރާއްޖޭގައި ޢަމަލުކުރަމުންގެންދާ ގަވާއިދުތަކުގެ ތެރެއިން ރައްޔިތުންގެ މަޖިލީހުން ފާސްކުރާ ޤާނޫނަކުން އެ ގަވާއިދެއް ހެދުމުގެ ބާރު ލިބިގެން ނޫންގޮތަކަށް ހަދާފައިވާ ގަވާއިދުތަކުގެ ތެރެއިން، ދައުލަތުގެ ހިންގުމުގެ ނިޒާމް ކުރިއަށް ގެންދިއުމަށާއި، ޢާންމު ރައްޔިތުންނަށް ޚިދުމަތްދިނުމަށާއި، ޤާނޫނު ތަންފީޛުކުރުމަށް މުހިންމު ގަވާއިދުތައް ކަނޑައަޅައި، އެ ގަވާއިދުތައް ހިންގުމަށް ވަގުތީގޮތުން ޤާނޫނީ ބާރު ލިބިދިނުމަށްޓަކައި އެކަށައަޅާފައިވާ ޤާނޫނެވެ.

(ށ)

މި ޤާނޫނަށް ކިޔާނީ "ޢާންމު ގަވާއިދުތަކާބެހޭ ޤާނޫނު" އެވެ.
ޖަދުވަލްތަކުގައިވާ ގަވާއިދުތަކަށް ލިބިދޭ ޤާނޫނީ ބާރު
2.

މި ޤާނޫނުގެ ޖަދުވަލް 1 ގައާއި ޖަދުވަލް 2 ގައިވާ ގަވާއިދުތަކަކީ، ދައުލަތް ހިންގުމަށާއި، ޢާންމު ރައްޔިތުންނަށް ޚިދުމަތްދިނުމަށާއި، ޤާނޫނު ތަންފީޛުކުރުމަށް މުހިންމު ގަވާއިދުތަކެއްކަމަށް ކަނޑައަޅައި، އެ ގަވާއިދުތަކަކީ މި ޤާނޫނުގެ ދަށުން ބާރު ލިބިގެން، މި ޤާނޫނާ އެއްގޮތްވާ ގޮތުގެމަތީން ޢަމަލުކުރަމުންދާ ގަވާއިދުތަކެކެވެ.
ޖަދުވަލްތަކުގައިވާ ގަވާއިދުތައް ހިންގާ ފަރާތް
3.

(ހ)

މި ޤާނޫނުގެ ޖަދުވަލް 1 ގައިވާ ގަވާއިދުތަކުގެ ތެރެއިން ކޮންމެ ގަވާއިދެއްވެސް ހިންގައި އެ ގަވާއިދަކާބެހޭ ކަންކަން ބަލަހައްޓާނީ، ޖަދުވަލް 1 ގައި އެ ގަވާއިދެއް ހިންގުމަށް ކަނޑައަޅާފައިވާ ފަރާތެއް ނުވަތަ ފަރާތްތަކުންނެވެ.

(ށ)

މި ޤާނޫނުގެ ޖަދުވަލް 2 ގައިވާ ގަވާއިދުތައް ހިންގައި އެ ގަވާއިދަކާބެހޭ ކަންކަން ބަލަހައްޓާނީ، ޢަދުލް އިންޞާފު ޤާއިމުކުރުމުގެ ބާރުން ކަމާބެހޭ ޝަރުޢީ ކޯޓުތަކުންނެވެ. އެހެންނަމަވެސް، މި ޤާނޫނުގެ ޖަދުވަލް 2 ގައިވާ ގަވާއިދުތަކުގެ ތެރެއިން ކަނޑައެޅިގެން ވަކި ކޯޓަކަށް ނިސްބަތްނުވާ ގަވާއިދުތަކާއި، އެ ގަވާއިދަކީ ވަކި ކޯޓަކަށް ނުވަތަ ކޯޓުތަކަކަށް ނިސްބަތްވާ އެއްޗެއްކަން ސާފުނޫން ގަވާއިދުތަކާއި، ގިނަކޯޓުތަކަކަށް ނިސްބަތްވާ ގަވާއިދުތައް ހިންގައި އެ ގަވާއިދަކާބެހޭ ކަންކަން ބަލަހައްޓާނީ، ޖުޑީޝަލް ސަރވިސް ކޮމިޝަނުންނެވެ.
ޖަދުވަލްތަކުގައިވާ ގަވާއިދަކަށް ބަދަލުގެނައުން
4.

(ހ)

މި ޤާނޫނުގެ ޖަދުވަލު 1 ގައްޔާއި 2 ގައިވާ ގަވާއިދުތަކުގެ ތެރެއިން އެއްވެސް ގަވާއިދަކަށް އިޞްލާޙެއް ނުވަތަ ބަދަލެއް ގެނެވޭނީ ގަވާއިދު ކޮމިޓީން ކަނޑައަޅާ ގޮތެއްގެ މަތިންނެވެ.

(ށ)

މި ޤާނޫނުގެ 3 ވަނަ މާއްދާގައި ގަވާއިދެއް ހިންގުމަށް ކަނޑައަޅާފައިވާ ފަރާތަކުން އެ ގަވާއިދަކަށް ބަދަލެއް ގެންނަން ބޭނުންވެއްޖެނަމަ، އެފަރާތަކުން އެކަމެއް ގަވާއިދު ކޮމިޓީއަށް ހުށަހެޅިދާނެއެވެ.
ޖަދުވަލްތަކުގައިވާ ގަވާއިދުތަކަށް ޢަމަލުކުރުމުގެ މުއްދަތު
5.

(ހ)

މި ޤާނޫނުގެ ޖަދުވަލް 1 ގައާއި ޖަދުވަލް 2 ގައިވާ ގަވާއިދުތަކަށް ޢަމަލުކުރާނީ، މި ޤާނޫނަށް ޢަމަލުކުރަން ފަށާ ތާރީޚުން ފެށިގެން 12 (ބާރަ) މަސްދުވަހުގެ މުއްދަތަށެވެ.

(ށ)

މި ޤާނޫނުގެ ޖަދުވަލް 1 ގައާއި ޖަދުވަލް 2 ގައިވާ ގަވާއިދުތަކުގެ ތެރެއިން ގަވާއިދަކަށް ނުވަތަ ގަވާއިދުތަކަކަށް 12 (ބާރަ) މަސްދުވަހަށްވުރެ އިތުރަށް ޢަމަލުކުރަން ގަވާއިދު ކޮމިޓީން މަޝްވަރާ ދީފިނަމަ، ރައްޔިތުންގެ މަޖިލީހުން ނިންމާ ގޮތެއްގެ މަތިން އެ މުއްދަތު އިތުރުކުރުމަކަށް މި ޤާނޫނު ހުރަހެއް ނާޅައެވެ.

(ނ)

މި މާއްދާގެ (ހ) އާއި (ށ) ގައި އެހެންއޮތްނަމަވެސް، މި ޤާނޫނުގެ ޖަދުވަލް 1 ގައާއި ޖަދުވަލް 2 ގައިވާ ގަވާއިދުތަކުގެ ތެރެއިން، ގަވާއިދަކާގުޅޭ ގޮތުން ރައްޔިތުންގެ މަޖިލީހުން ޤާނޫނެއް ފާސްކޮށް އެ ޤާނޫނަކަށް ޢަމަލުކުރަން ފަށައިފިނަމަ، އެ ޤާނޫނަކަށް ޢަމަލުކުރަން ފަށާ ތާރީޚުން ފެށިގެން އެ ގަވާއިދަކަށް ނުވަތަ އެ ޤާނޫނަކަށް ނިސްބަތްވާ އެ ގަވާއިދުގެ އެ ބަޔަކަށް ނިމުން އަންނާނެއެވެ.
ގަވާއިދެއް ނުވަތަ ގަވާއިދުން ބަޔެއް ބާޠިލްކުރުން
6.

މި ޤާނޫނުގެ ޖަދުވަލް 1 ގައާއި ޖަދުވަލް 2 ގައިވާ ގަވާއިދުތަކުގެ ތެރެއިން އެއްވެސް ގަވާއިދެއް، ނުވަތަ އެ ގަވާއިދަކުން ބަޔަކީ ޤާނޫނުއަސާސީއާ ނުވަތަ ދިވެހިރާއްޖޭގެ ޤާނޫނަކާ ޚިލާފު ގަވާއިދެއް ނުވަތަ ގަވާއިދުން ބަޔެއްކަމަށް، ގަވާއިދު ކޮމިޓީން ނުވަތަ ޝަރުޢީ ކޯޓަކުން ކަނޑައަޅައިފިނަމަ، އެ ގަވާއިދެއް ނުވަތަ އެ ގަވާއިދުގެ އެބަޔެއް ބާޠިލުވާނެއެވެ.
ޖަދުވަލުތަކަށް ގަވާއިދެއް އިތުރުކުރުން
7.

މި ޤާނޫނުގެ ޖަދުވަލް 1 އަށް ނުވަތަ ޖަދުވަލް 2 އަށް ގަވާއިދެއް އިތުރުކުރަން ބޭނުންވެއްޖެނަމަ، އެކަމަށް އެދި ގަވާއިދު ކޮމިޓީއަށް ހުށަހެޅުމުން، ގަވާއިދު ކޮމިޓީން ކަނޑައަޅައި ނިންމާ ގޮތެއްގެ މަތިން، އެ ގަވާއިދެއް ޖަދުވަލް 1 އަށް ނުވަތަ ޖަދުވަލް 2 އަށް އިތުރުކުރެވިދާނެއެވެ.
ގަވާއިދުތައް ޢާންމުކޮށް ޝާއިޢުކުރުން
8.

މި ޤާނޫނުގެ ޖަދުވަލް 1 ގައާއި ޖަދުވަލް 2 ގައިވާ ގަވާއިދުތައް މި ޤާނޫނުގެ 3 ވަނަ މާއްދާގައި އެ ގަވާއިދެއް ހިންގުމަށް ކަނޑައަޅާފައިވާ ފަރާތަކުން ޢާންމުންނަށް ލިބެންހުންނާނެ ގޮތަކަށް އިންތިޒާމްކޮށް، ޢާންމުކޮށް ޝާއިޢުކުރަންވާނެއެވެ.
ޖަދުވަލު 1 އާއި ޖަދުވަލް 2 އަކީ މި ޤާނޫނުގެ ބައެއްކަމަށް ކަނޑައެޅުން
9.

މި ޤާނޫނުގެ 2 ވަނަ މާއްދާގައި ބުނެފައިވާ ޖަދުވަލު 1 އާއި ޖަދުވަލް 2 އަކީ މި ޤާނޫނުގެ ބައެކެވެ.
ޤާނޫނަށް ޢަމަލުކުރަން ފެށުން
10.

މި ޤާނޫނަށް ޢަމަލުކުރަންފަށާނީ، މި ޤާނޫނު ފާސްވެ، ތަޞްދީޤުކޮށް ދިވެހި ސަރުކާރުގެ ޤެޒެޓުގައި ޝާއިޢުކުރާ ދުވަހުން ފެށިގެންނެވެ.
މާނަ
11.

"ގަވާއިދު ކޮމިޓީ" ކަމަށް ބުނެފައިއެވަނީ ރައްޔިތުންގެ މަޖިލީހުގެ ދާއިމީ ކޮމިޓީތަކުގެ ތެރެއިން، އެކިއެކި އިދާރާތަކުން ހިންގާ ގަވާއިދުތައް ބަލައި ދިރާސާކޮށް ފެންނަގޮތް ބަޔާންކުރުމަށް ޤާއިމުކޮށްފައިވާ ގަވާއިދު ކޮމިޓީއަށެވެ.
ޖަދުވަލު 1
ޖަދުވަލު 2

