ވެރިކަން ބަދަލުވުމުގެ މަރުޙަލާއާބެހޭ ޤާނޫނު
ކުރުނަމާއި ތަޢާރުފު
1.

(ހ)

މިއީ، ވެރިކަން ބަދަލުވުމުގެ މަރުޙަލާގައި ޢަމަލުކުރަންޖެހޭ އުޞޫލުތައް ބަޔާންކުރާ ޤާނޫނެވެ.

(ށ)

މި ޤާނޫނަށް ކިޔާނީ "ވެރިކަން ބަދަލުވުމުގެ މަރުޙަލާއާބެހޭ ޤާނޫނު" އެވެ.
ފޯރުކޮށްދޭންޖެހޭ އެހީތެރިކަން
2.

ރައީސުލްޖުމްހޫރިއްޔާކަމުގެ މަޤާމަށާއި، ރައީސުލްޖުމްހޫރިއްޔާގެ ނައިބުގެ މަޤާމަށް އިންތިޚާބުވާ ފަރާތެއް އެދިއްޖެނަމަ، އަންނަނިވި ޚަރަދާއި ޚިދުމަތް ޑައިރެކްޓަރ ޖެނެރަލް އޮފް ޓްރާންސިޝަން ފޯރުކޮށްދޭންވާނެއެވެ.

(ހ)

ރައީސުލްޖުމްހޫރިއްޔާ ބޭނުންކުރުމަށް އެކަށީގެންވާ އޮފީހާއި، އެއޮފީހަށް ބޭނުންވާ އެންމެހައި ތަކެތި ހަމަޖައްސައިދިނުން؛

(ށ)

އޮފީހަށް ބޭނުންވާ މުވައްޒަފުންނާއި އެފަދަ މުވައްޒަފުންނަށް ދޭންޖެހޭ މުސާރައާއި ޢިނާޔަތްތައް ހަމަޖައްސައިދިނުން؛

(ނ)

ބޭނުންވެއްޖެ ހިނދެއްގައި، އެކިއެކި ފަންނީ މާހިރުންނާއި، ޖަމާޢަތްތަކުގެ ފުރިހަމަ އެހީތެރިކަމާއި، އަދި އެފަދަ ފަރާތްތަކަށް ދޭންޖެހޭ މުސާރައާއި ޢިނާޔަތްތައް ފޯރުކޮށްދިނުން؛

(ރ)

ކެއުންބުއިމާއި، ދިރިއުޅުމަށް ބޭނުންވާ އެކަށީގެންވާ ތަނެއް، ނުވަތަ އެކަމަށް ހިނގާ ޚަރަދާއި، ކުއްޔަށް ހިފުމަށާއި، ދަތުރުފަތުރަށް ބޭނުންވާ ޚަރަދު ހަމަޖައްސައިދިނުން؛

(ބ)

މުއާޞަލާތާއި ލިޔެކިޔުމަށް ބޭނުންވާނެ އެންމެހައި ޚަރަދު ހަމަޖައްސައިދިނުން؛

(ޅ)

ރައީސުލްޖުމްހޫރިއްޔާއަށް ދޭ ސަލާމަތާއި ރައްކާތެރިކަމާއި އެއްފެންވަރަށް ރައީސުލްޖުމްހޫރިއްޔާކަމަށް ހޮވިފައިވާ މީހަކަށް ސަލާމަތާއި ރައްކާތެރިކަން ޤައުމީ ދިފާޢީ ބާރުގެ ފަރާތުން ހަމަޖައްސައިދޭންވާނެއެވެ. އަދި މިކަމުގައި ޢަމަލުކުރާނޭ އުޞޫލުތައް ކަނޑައެޅުމުގައި، ރައްޔިތުންގެ މަޖިލީހުގެ ސަލާމަތީ ޚިދުމަތްތަކާބެހޭ ކޮމިޓީގެ ލަފާ ހޯދަންވާނެއެވެ.
މުސާރައިގެ އިތުރުން ޢިނާޔަތް ލިބޭ ޙާލަތު
3.

މި ޤާނޫނުގެ ދަށުން ޢައްޔަންކުރާ މުވައްޒަފަކީ ދައުލަތުގެ އެހެން މުއައްސަސާއެއްގައި ވަޒީފާ އަދާކުރާ މުވައްޒަފަކުނަމަ، އެ އޮފީހަކުން އެފަދަ މުވައްޒަފަކަށް ދޭ މުސާރައާއި ޢިނާޔަތްތަކަށްވުރެ މި ޤާނޫނުގެ ދަށުން އަދާކުރާ ވަޒީފާ ނުވަތަ ކުރާ މަސައްކަތަށްދޭ މުސާރައާއި ޢިނާޔަތްތައް ބޮޑުނަމަ، އެފަދަ މީހަކަށް ދޭނީ އޭގެތެރެއިން ބޮޑު މުސާރައެވެ.
ހޭދަކުރެވޭނޭ މުއްދަތު
4.

ރައީސުލްޖުމްހޫރިއްޔާކަމުގެ މަޤާމަށާއި އަދި ރައީސުލްޖުމްހޫރިއްޔާގެ ނައިބުގެ މަޤާމަށް އިންތިޚާބުވާ މީހަކު ވާދަކުރި އިންތިޚާބުގެ ނަތީޖާ އިޢުލާންކުރުމުގެ ކުރިން ނުވަތަ މަޤާމާއި ޙަވާލުވުމަށްފަހު ކުރާ އެއްވެސް ޚަރަދަކަށް މި ޤާނޫނުގެ ދަށުން ފައިސާ ހޭދަކޮށްގެން ނުވާނެއެވެ.
ހޭދަކުރެވޭނޭ ޢަދަދު
5.

(ހ)

މި ޤާނޫނުގެ ދަށުން ހޭދަކުރެވޭނީ ގިނަވެގެން 1 މިލިޔަން ރުފިޔާއެވެ. އަދި މިގޮތުން ހޭދަކުރަންޖެހޭ ފައިސާ ރިޔާސީ އިންތިޚާބެއް ބާއްވަންޖެހޭ އަހަރުގެ ބަޖެޓުގައި މިނިސްޓަރ އޮފް ފިނޭންސް އެންޑް ޓްރެޜަރީ ހިމަނަންވާނެއެވެ.

(ށ)

މި ޤާނޫނުގެ ދަށުން ބަޖެޓުގައި ހިމަނާ ފައިސާ ފިޔަވައި އެހެން އެއްވެސް ފައިސާއެއް ދައުރު ބަދަލުވުމުގެ ކަންކަމުގައި ދައުލަތުގެ ބަޖެޓުން ހޭދަކޮށްގެން ނުވާނެއެވެ.
ވިލަރެސްކުރާނޭ ފަރާތް
6.

މި ޤާނޫނުގެ ދަށުން ކުރަންޖެހޭ ކަންކަން އިންތިޒާމްކޮށް ބަލަހައްޓާނީ ޑައިރެކްޓަރ ޖެނެރަލް އޮފް ޓްރާންސިޝަންއެވެ.
ވިލަރެސްކުރާނޭ ފަރާތް ޢައްޔަންކުރުން
7.

ޑައިރެކްޓަރ ޖެނެރަލް އޮފް ޓްރާންސިޝަން ޢައްޔަންކުރާނީ ރައީސުލްޖުމްހޫރިއްޔާކަމުގެ މަޤާމަށް އިންތިޚާބުވާ ފަރާތުން އެދޭގޮތަށް ސިވިލް ސަރވިސް ކޮމިޝަނުންނެވެ.
ޢަމަލުކުރަން ފަށާ ތާރީޚު
8.

މި ޤާނޫނަށް ޢަމަލުކުރަން ފަށާނީ، މި ޤާނޫނު ފާސްވެ، ދިވެހިސަރުކާރުގެ ގެޒެޓުގައި ޝާއިޢުކުރާ ދުވަހުން ފެށިގެންނެވެ.
