ދިވެހިރާއްޖޭގެ ކަނޑުގެ ސަރަޙައްދުތަކާބެހޭ ޤާނޫނު
ތަޢާރުފް
1.

މިއީ ދިވެހިރާއްޖެގެ އެތެރޭގެ ކަނޑާއި، އާކިޕެލަޖިކް ކަނޑާއި، ސަރަޙައްދީ ކަނޑާއި އެކަނޑާއި ގުޅިފައިވާ ކަނޑާއި، ދިވެހިރާއްޖޭގެ ޚާއްޞަ އިޤްތިޞާދީ ސަރަޙައްދާބެހޭ ޤާނޫނެވެ. މި ޤާނޫނަށް ކިޔަނީ "ދިވެހިރާއްޖޭގެ ކަނޑުގެ ސަރަޙައްދުތަކާބެހޭ ޤާނޫނު" އެވެ.
އެތެރޭ ކަނޑު
2.

(ހ)

ދިވެހިރާއްޖޭގެ ކޮންމެ އަތޮޅެއްގެ އެތެރެވަރިއާއި، ރަށްރަށުގެ ފަޅާއި، ފަރުތަކަކީ ދިވެހިރާއްޖޭގެ އެތެރޭ ކަނޑެވެ. އަދި މިތަންތަނުގެ އިތުރަށް ބައިނަލްއަޤްވާމީ ޤާނޫނާ އެއްގޮތްވާ ގޮތުގެމަތިން ކަނޑުގެ އެކިއެކި ސަރަޙައްދު، ދިވެހިރާއްޖޭގެ އެތެރޭ ކަނޑުކަމުގައި ކަނޑައެޅުމުގެ ޙައްޤު، ދިވެހިސަރުކާރަށް ލިބިގެންވެއެވެ.

(ށ)

މި މާއްދާގެ (ހ) އެހެން އޮތް ނަމަވެސް، މި މާއްދާގައިވާ ގޮތުގެމަތިން ދިވެހިރާއްޖޭގެ ކަނޑުގެ ސަރަޙައްދަށް ގެނެވޭ އެއްވެސް ބަދަލަކީ، އޭގެ ސަބަބުން ދިވެހިރާއްޖޭގެ ސަރަޙައްދަށް އެއްވެސް ބަދަލެއް އަންނާނެ ކަމެއް ކަމުގައިވާނަމަ، އެއިން އެއްވެސް ބަދަލެއް ގެނެވޭނީ، ރައްޔިތުންގެ މަޖިލީހުގެ ޖުމްލަ މެންބަރުންގެ މަދުވެގެން ތިންބައިކުޅަ ދެބައިގެ އަޣްލަބިއްޔަތުން ފާސްވާ ޤާނޫނަކުންނެވެ.
އާކިޕެލަޖިކް ކަނޑު
3.

މި ޤާނޫނުގެ 2 ވަނަ މާއްދަގައި ބުނެފައިވާ ދިވެހިރާއްޖޭގެ އެތެރޭ ކަނޑު ފިޔަވައި، މި ޤާނޫނުގެ ތާވަލު 1 ގައި ބަޔާންކޮށްފައިވާ ގޮތުގެމަތިން ދަމާލެވޭ އާކިޕެލަޖިކް ބޭސްލައިންތަކުގެ ތެރޭގައިވާ ކަނޑުގެ ސަރަޙައްދަކީ، ދިވެހިރާއްޖޭގެ އާކިޕެލަޖިކް ކަނޑެވެ.
ސަރަޙައްދީ ކަނޑު
4.

މި ޤާނޫނުގެ ތާވަލު 1 ގައި ބަޔާންކޮށްފައިވާ އާކިޕެލަޖިކް ބޭސްލައިންތަކުން ފެށިގެން ބޭރުގައިވާ 12 ނީޓިކަލް މޭލުގެ ފުޅާ ކަނޑުގެ ސަރަޙައްދަކީ ދިވެހިރާއްޖޭގެ ސަރަޙައްދީ ކަނޑެވެ.
ގުޅިފައިވާ ކަނޑު
5.

މި ޤާނޫނުގެ 4 ވަނަ މާއްދާގައި ބުނެފައިވާ ސަރަޙައްދީ ކަނޑުގެ ބޭރު ކައިރިން ފެށިގެން ބޭރުގައިވާ 12 ނޯޓިކަލް މޭލުގެ ފުޅާ ކަނޑުގެ ސަރަޙައްދަކީ، ދިވެހިރާއްޖޭގެ ގުޅިފައިވާ ކަނޑެވެ.
ޚާއްޞަ އިޤްތިޞާދީ ސަރަޙައްދު
6.

މި ޤާނޫނުގެ ތާވަލު 1 ގައި ބަޔާންކޮށްފައިވާ އާކިޕްލަޖިކް ބޭސްލައިންތަކުން ފެށިގެން ބޭރުގައިވާ 200 ނޯޓިކަލް މޭލުގެ ފުޅާ ކަނޑުގެ ސަރަޙައްދުގެ ތެރެއިން، މި ޤާނޫނުގެ 4 ވަނަ މާއްދާގައި ބުނެފައިވާ ދިވެހިރާއްޖޭގެ ސަރަޙައްދީ ކަނޑުގެ ބޭރަށް އޮންނަ ސަރަޙައްދާއި، އެ ސަރަޙައްދުގެ ކަނޑު އަޑީގައިވާ ފަސްގަނޑަކީ، ދިވެހިރާއްޖޭގެ ޚާއްޞަ އިޤްތިޞާދީ ސަރަޙައްދެވެ.
ރާއްޖޭގެ ޚާއްޞަ އިޤްތިޞާދީ ސަރަޙައްދާއި އެހެން ޤައުމެއްގެ އިޤްތިޞާދީ ސަރަޙައްދާ ފުށުއެރުން
7.

(ހ)

މި ޤާނޫނުގެ 6 ވަނަ މާއްގައި ބުނެފައިވާ ދވެހިރާއްޖޭގެ ޚާއްޞަ އިޤްތިޞާދީ ސަރަޙައްދު ކަނޑައެޅުމުގައި އެހެން ޤައުމެއްގެ ހިއްޞާ އިޤްތިޞާދީ ސަރަޙައްދާ ފުށުއަރާނަމަ، ފުށުއަރާ ދިމާއަކާ ބެހޭގޮތުން އެ ޤައުމަކާއި ދިވެހިސަރުކާރާ ދެމެދު އެއްބަސްވެ ސޮއިކުރެވޭ އެގްރީމެންޓެއްގެ ދަށުން ދިވެހިރާއްޖޭގެ އިޤްތިޞާދީ ސަރަޙައްދުގެ ބޭރުކައިރި ފުށުއަރާ ހިސާބެއްގައި ކަނޑައެޅުމަކަށް މި ޤާނޫނު ހުރަހެއް ނައަޅައެވެ.

(ށ)

މި މާއްދާގެ (ހ) އެހެން އޮތް ނަމަވެސް، މި މާއްދާގައިވާ ގޮތުގެމަތިން ދިވެހިރާއްޖޭގެ ޚާއްޞަ އިޤްތިޞާދީ ސަރަޙައްދަށް ގެނެވޭ އެއްވެސް ބަދަލަކީ، އޭގެ ސަބަބުން ދިވެހިރާއްޖޭގެ ސަރަޙައްދަށް އެއްވެސް ބަދަލެއް އަންނާނެ ކަމެއް ކަމުގައިވާނަމަ، އެއިން އެއްވެސް ބަދަލެއް ގެނެވޭނީ، ރައްޔިތުންގެ މަޖިލީހުގެ ޖުމްލަ މެންބަރުންގެ މަދުވެގެން ތިންބައިކުޅަ ދެބައިގެ އަޣްލަބިއްޔަތުން ފާސްވާ ޤާނޫނަކުންނެވެ.
ސިޔާދަތީ ބާރު
8.

ދިވެހިރާއްޖޭގެ ބިމާއި ބިމާ ގުޅިފައިވާ ވައިގެ ސަރަޙައްދުގެ އިތުރަށް، ދިވެހިރާއްޖޭގެ އެތެރޭ ކަނޑާއި، އާކިޕެލަޖިކް ކަނޑާއި، ސަރަޙައްދީ ކަނޑާއި، މި ކަނޑުތަކުގެ އަޑީގައިވާ ފަސްގަނޑާއި، މި ކަނޑުތަކާ ގުޅިފައިވާ ވައިގެ ސަރަޙައްދަކީ ދިވެހިރާއްޖޭގެ ސިޔާދަތީ ބާރުގެ ދަށުގައިވާ ތަންތަނެވެ.
ސިޔަދަތީ ޙައްޤުތައް
9.

ދިވެހިރާއްޖޭގެ ޚާއްޞަ އިޤްތިޞާދީ ސަރަޙައްދުގެ ތެރޭގައިވާ ދިރުންހުރި ނުވަތަ ދިރުމެއްނެތެ ޠަބީޢީ ހުރިހާ ތަކެއްޗެއްގެ ބޭނުންކުރުމާއި، ބެލެހެއްޓުމާއި، މިކަންކަމާބެހޭ އިދާރީ ކަންތައްތައް ހިންގުމާއި، އެނޫންވެސް އިޤްތިޞާދީ ބޭނުންތައް ހިފުމުގައި އެ ސަރަޙައްދުގެ މައްޗަށް ސިޔާދަތީ ޙައްޤު ލިބިގެންވަނީ ދިވެހިރާއްޖެއަށެވެ. އަދި އެ ސަރަޙައްދުގެ ތެރޭގައިވާ ޠަބީޢީ އާމްދަނީތަކުގެ ބޭނުން ދިވެހިރާއްޖޭގެ ރައްޔިތުން ފިޔަވައި އެހެން ބަޔަކު އިޤްތިޞާދީ ގޮތުން ކުރަންވާނީ، ނުވަތަ އެ ސަރަޙައްދުގެ ތެރޭގައި ސައިންޓިފިކް ތަޙުލީލުތައް ކުރަންވާނީ، އަދި އިސްވެދިޔަފަދަ ބޭނުމަކަށްޓަކައި އެ ސަރަޙައްދުގެ ތެރޭގައި އެއްވެސް ބާވަތެއްގެ އާރޓިފިޝަލް ތަނެއް ނުވަތަ ބަހައްޓަންވާނީ، ނުވަތަ ހިންގަންވާނީ، ދިވެހިސަރުކާރުގެ ހުއްދަ ލިބިގެންނެވެ.
ގުޅިފައިވަ ކަނޑާބެހޭ އިޚްތިޔާރު
10.

ދިވެހިރާއްޖޭގެ ސަރަޙައްދުގައާއި، ދިވެހިރާއްޖޭގެ ސަރަޙައްދީ ކަނޑުގައި ދިވެހިރާއްޖޭގެ ކަސްޓަމްސާއި، ފައިސާއާއި، އިމިގްރޭޝަނާބެހޭ ޤާނޫނުތަކާޢި ޞިއްޙީ ބޭނުންތަކަށްޓަކައި ހަދާފައިވާ ޤާނޫނުތަކާ ޚިލާފުވުން މަނާކުރުމަށާއި، އެ ޤާނޫނުތަކާ ޚިލާފުވާ މީހުންނަށް އަދަބު ދިނުމަށްޓަކައި ކުރަންޖެހޭ އެކިއެކި ކަންތައްތައް ދިވެހިރާއްޖޭގެ ގުޅިފައިވާ ކަނޑުގައި ހިންގުމުގެ އިޚްތިޔާރު، ދިވެހި ދައުލަތަށް ލިބިގެންވެއެވެ.
ބޭރުގެ އުޅަންދެއް ރާއްޖޭގެ އެތެރޭ ކަނޑަށް ވަނުން
11.

ދިވެހިރާއްޖޭގެ ޤާނޫނުތަކާ ޤަވާޢިދުތަކުގައިވާ ގޮތުގެމަތިން، ދިވެހިސަރުކާރުގެ ހުއްދަ ކުރިން ލިބިގެންމެނުވީ، ބޭރުގެ އެއްވެސް އުޅަދެއް ދިވެހިރާއްޖޭގެ އެތެރޭ ކަނޑަށް ވަދެގެންނުވާނެއެވެ.
އާކިޕެލަޖިކް ކަނޑަށް ވަނުން
12.

ދިވެހިރާއްޖޭގެ އާކިޕެލަޖިކް ކަނޑު ހުރަސްކޮށް ބޭރު ޤައުމުތަކުގެ އުޅަނދު ތަކަށް ދަތުރު ކުރެވޭނީ، ބައިނަލްއަޤްވަމީ ދަތުރުފަތުރު ކުރުމަށް ޢާންމުކޮށް ބޭނުންކޮށްއުޅޭ މަގުތަކުގެ ތެރެއިން ދިވެހިސަރުކާރުން ކަނޑައަޅާ ތަންތަނުންނެވެ. އަދި މިފަދަ ދަތުރުކުރަންވަނީ މި ޤާނޫނުގެ ދަށުން ހަދާ ޤަވާޢިދާ އެއްގޮތްވާ ގޮތުގެމަތިންނެވެ.
ސަރަޙައްދީ ކަނޑަވަނުން
13.

(ހ)

ބައިންލްއަޤްވާމީ ޤާނޫނާ އެއްގޮތްވާ ގޮތުގެމަތިން ބަރީއަ ގޮތެއްގައި ދަތުރުކުރާ އުޅަންދުތައް ނޫން އުޅަނދެއް ދިވެހިރާއްޖޭގެ ޤާނޫނުތަކާއި ޤަވާޢިދުތަކުގައިވާ ގޮތުގެ މަތިން މެނުވީ ދިވެހިރާއްޖޭގެ ސަރަޙައްދީ ކަނޑަށް ވެދެގެންނުވާނެއެވެ.

(ށ)

އެއްވެސް ބޭނުމަކު ބޭރު ޤައުމެއްގެ ހަނގުރާމަމަތީ އުޅަންދެއް ނުވަތަ ނިއުކްލިއަރ ހަތިޔާރު ހިފައިގެން ދަތުރުކުރާ އުޅަންދެއް ނުވަތަ ނިއުކްލިއަރ ހަކަތައިން ދުއްވާ ނުވަތަ ނުރައްކަތެރި ވިހައިގެ ބާވަތްތައް ހިފައިގެން ދަތުރުކުރާ  އުޅަންދެއް ދިވެހިސަރުކާރުގެ ހުއްދަ ކުރިން ލިބިގެން ދިވެހިރާއްޖޭގެ ޤާނޫނުތަކާއި ޤަވާޢިދުތަކުގައިވާ ގޮތުގެ މަތިން މެނުވީ، ދިވެހިރާއްޖޭގެ ސަރަޙައްދީ ކަނޑަށް ވަދެގެންނުވާނެއެވެ.
އިޤްތިޞާދީ ސަރަޙައްދަ ވަނުން
14.

ބޭރު ޤައުމެއްގެ މަސްވެރިކަންކުރާ އުޅަންދެއް، ދިވެހިރާއްޖޭގެ ޤާނޫނުގައިވާ ގޮތުގެމަތިން ދިވެހިސަރުކާރުގެ ހުއްދަ ކުރިން ލިބިގެން މެނުވީ، ދިވެހިރާއްޖޭގެ ޚާއްޞަ އިޤްތިޞާދީ ސަރަޙައްދަށް ވަދެގެން ނުވާނެއެވެ.
ވައިގެ ސަރަޙާއްދަށް ވަނުމާއި ހުރަސްކޮށް ދަތުރުކުރުން
15.

(ހ)

ބައިނަލްއަޤްވާމީ ހަމަތަކާއި ކަމާބެހޭގޮތުން ދިވެހިރާއްޖޭގައި ޢަމަލުކުރެވޭ ޤަވާޢިދުތަކުގެ މަތިން މެނުވީ، ބޭރުގެ މަތިންދާބޯޓުފަހަރު ދިވެހިރާއްޖޭގެ ބިމުގެ ސަރަޙައްދާއި، އެތޭރޭ ކަނޑާއި، އާކިޕެލަޖިކް ކަނޑާއި، ސަރަޙައްދީ ކަނޑުގެ ޖައްވު ނުވަތަ ވައިގެ ސަރަޙައްދު ހުރަސްކޮށްގެން ނުވާނެއެވެ. އަދި އެގޮތުގެމަތިން މެނުވީ އެޖައްވުގެ ތެރެއަށް ނުވަތަ ވައިގެ ސަރަޙައްދުގެ ތެރެއަށް ވަދެގެން ނުވާނެއެވެ.

(ށ)

ބޭރުގެ ހަނގުރާމަމަތީ އެއްވެސް މަތިންދާބޯޓެއް ދިވެހިސަރުކާރުގެ ހުއްދަ ލިބިގެން މެނުވީ، މި މާއްދާގެ (ހ) ގައި ބުނެފައިވާ ކަނޑުގެ ޖައްވު ނުވަތަ ވައިގެ ސަރަޙައްދު ހުރަސްކޮށްގެން ނުވާނެއެވެ. އަދި އެގޮތުގެމަތިން މެނުވީ އެޖައްވުގެ ތެރެއަށް ނުވަތަ ވައިގެ ސަރަޙައްދުގެ ތެރެއަށް ވެދެގެން ނުވާނެއެވެ.
ބައިލްއަޤވަމި ޤާނޫނުގެ ދަށުން ލިބިދޭ ޙައްޤު
16.

މި ޤާނޫނުގައި ބުނެފައިވާ ކަންތައްތަކުގެ އިތުރަށް، ބައިލަންއަޤްވާމީ ޤާނޫނުގެ ދަށުން ކަނޑުގެ އެކި ސަރަޙައްދުތަކާ ބެހޭގޮތުން ޤައުމުތަކަށް ލިބޭ ޙައްޤުތަކާއި އިޚްތިޔާރުތައް ދިވެހިރާއްޖޭގެ ކަނޑުގެ ސަރަޙައްދުތަކާ ބެހޭގޮތުން ދިވެހިރާއްޖެއަށް ލިބިގެންވެއެވެ.
ޤާވާޢިދު ހެދުން
17.

ދިވެހިރާއްޖެގެ ކަނޑުގެ ސަރަޙައްދުތަކާ ގުޅިފައިވާ ވައިގެ ސަރަޙައްދާބެހޭ ޤާވާޢިދު ހެދުމުގެ އިޚްތިޔާރު ދިވެހިސަރުކާރަށް ލިބިގެންވެއެވެ.
މާނަ
18.

މި ޤާނޫނުގައި:-

(ހ)

އާކިޕެލަޖިކް ބޭސްލައިންތައް ކަމަށް ބުނެފައިވަނީ، މި ޤާނޫނުގެ ތާވާލު 1 ގައި ބުނެފައިވާ ޕޮއިންޓްތައް ގުޅޭލެވޭ ރޮނގިތަކަށެވެ.

(ށ)

ނޯޓިކަލް މޭލުކަށް ބުނެފައިވަނީ، 1852 މީޓަރުން އެކުލެވިފައިވާ އިންޓަރނޭޝަނަލް ނޯޓިކަލް މޭލަށެވެ.

(ނ)

ހަނގުރާމަމަތީ އުޅަންދުކަށް ބުނެފައިވަނީ، ސިފައިންގެ އުޅަނދުތަކާއި އެ އުޅަނދެއްގައި ހުރި ހަތިޔާރުގެ ސަބަބުން ހަންގުރާމަވެރި ގޮތެއްގައި އެއުޅަނދެއް ބޭނުންކުރެވިދާނެ ކޮންމެ އުޅަނދަކަށެވެ.

(ރ)

ހަނގުރާމަމަތީ މަތިންދާބޯޓު ކަމަށް ބުނެފައިވަނީ، ސިފައިންގެ މަތިންދާބޯޓުތަކާއި އެ ބޯޓެއްގައިހުރި ހަތިޔާރުގެ ސަބަބުން ހަނގުރާމަވެރި ގޮތެއްގައި އެ ބޯޓެއް ބޭނުންކުރެވިދާނެ ކޮންމެ މަތިންދާބޯޓަކަށެވެ.
އުވާލެވޭ ޤާނޫނު
19.

މި ޤާނޫނަށް ޢަމަލު ކުރަން ފެށުމުން، ޤާނޫނު ނަންބަރު 30/76 (ދިވެހިރާއްޖެއަށް ޚާއްޞާ އިޤްތިޞާދީ ސަރަޙައްދާބެހޭ ޤާނޫނު) އާއި ޤާނޫނު ނަންބަރު 32/76 (ދިވެހިރާއްޖޭގެ ސިޔާސީ ސަރަޙާއްދުގެ ވަޔާއި، ކަނޑާއި އަދި އިޤްތިޞާދީ ސަރަޙައްދުގެ ތެރެއިން ބޭރު ޤައުމުތަކުގެ އުޅަނދުތަކާއި މަތިންދާބޯޓުފަހަރު ދަތުރުކުރުމާބޭހޭ ޤާނޫނު) އުވުނީއެވެ.
.

މި ޤާނޫނަށް ޢަމަލު ކުރަން ފެށުމުން، ޤާނޫނު ނަންބަރު 30/76 (ދިވެހިރާއްޖެއަށް ޚާއްޞާ އިޤްތިޞާދީ ސަރަޙައްދާބެހޭ ޤާނޫނު) އާއި ޤާނޫނު ނަންބަރު 32/76 (ދިވެހިރާއްޖޭގެ ސިޔާސީ ސަރަޙާއްދުގެ ވަޔާއި، ކަނޑާއި އަދި އިޤްތިޞާދީ ސަރަޙައްދުގެ ތެރެއިން ބޭރު ޤައުމުތަކުގެ އުޅަނދުތަކާއި މަތިންދާބޯޓުފަހަރު ދަތުރުކުރުމާބޭހޭ ޤާނޫނު) އުވުނީއެވެ.
