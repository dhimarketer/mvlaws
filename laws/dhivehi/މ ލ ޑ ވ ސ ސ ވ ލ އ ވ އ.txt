މޯލްޑިވްސް ސިވިލް އޭވިއޭޝަން އޮތޯރިޓީގެ ޤާނޫނު
އެއްވަނަ ބާބު
އިބްތިދާއީ މާއްދާތައް
ތަޢާރުފާއި ނަން
1.

(ހ)

މިއީ، ދިވެހިރާއްޖޭގެ މަދަނީ ވައިގެ ދަތުރުފަތުރުގެ ސިޔާސަތުތައް އެކަށައަޅައި، މަދަނީ ވައިގެ ދަތުރުފަތުރާބެހޭ އެންމެހައި ގަވާއިދުތަކާއި އުސޫލުތަކާއި ހަމަތައް ކަނޑައަޅައި، އެ ކަންކަން ރާވައި ހިންގައި ބެލެހެއްޓުމަށްޓަކައި "މޯލްޑިވްސް ސިވިލް އޭވިއޭޝަން އޮތޯރިޓީ" ގެ ނަމުގައި ވަކި ޤައުމީ އިދާރާއެއް އުފެއްދުމަށާއި، އެ އިދާރާގެ ބާރުތަކާއި މަސްއޫލިއްޔަތުތައް ބަޔާންކުރާ ޤާނޫނެވެ.

(ށ)

މި ޤާނޫނަށް ކިޔާނީ "މޯލްޑިވްސް ސިވިލް އޭވިއޭޝަން އޮތޯރިޓީގެ ޤާނޫނު" އެވެ.
މަޤްޞަދުތައް
2.

މި ޤާނޫނުން ހާސިލުކުރަން ބޭނުންވާ މައިގަނޑު މަޤްޞަދުތައް ތިރީގައި ބަޔާންކޮށްފައިއެވަނީއެވެ.

(ހ)

ދިވެހިރާއްޖޭގެ މަދަނީ ވައިގެ ދަތުރުފަތުރުގެ އެންމެހައި ކަންކަން ސަލާމަތާއި ރައްކާތެރިކަމާއެކު ހަރުދަނާ ނިޒާމެއްގެ ދަށުން ހިންގައި ބެލެހެއްޓުން؛

(ށ)

"މޯލްޑިވްސް ސިވިލް އޭވިއޭޝަން އޮތޯރިޓީ" ގެ ނަމުގައި ވަކި އިދާރާއެއް އުފައްދައި، އެ އިދާރާ ހިންގަމުން ގެންދާނެ އުސޫލުތައް ކަނޑައެޅުން؛

(ނ)

ދިވެހިރާއްޖޭގެ ޤާނޫނީ އިމުގެ ތެރެއިން ދިވެހިރާއްޖޭގެ މިނިވަންކަމާއި ސިޔާދަތައް ބުރޫނާރާ ގޮތުގެމަތިން މަދަނީ ވައިގެ ދަތުރުފަތުރާބެހޭ މުޢާހަދާތަކުގެ އުސޫލުތަކާއި އެއްގޮތްވާ، މަދަނީ ވައިގެ ދަތުރުފަތުރުގެ ކަންކަން ދިވެހިރާއްޖޭގައި ހިންގުމަށް މަގުފަހިކޮށްދިނުން.
ދެވަނަ ބާބު
އޮތޯރިޓީ ޤާއިމުކުރުން
މޯލްޑިވްސް ސިވިލް އޭވިއޭޝަން އޮތޯރިޓީ ޤާއިމުކުރުން
3.

(ހ)

މި ޤާނޫނަށް ޢަމަލުކުރަން ފެށުމާއެކު މޯލްޑިވްސް ސިވިލް އޭވިއޭޝަން އޮތޯރިޓީ އުފެދުނީއެވެ. މޯލްޑިވްސް ސިވިލް އޭވިއޭޝަން އޮތޯރިޓީއަކީ އަމިއްލަ ނަމުގައި ދަޢުވާކުރުމާއި ދަޢުވާ ލިބިގަތުމާއި، މުދާ ހޯދުމާއި މުދާ މިލްކު ކުރުމާއި، ދަރަންޏަށް ޒިންމާވުމާއި، އެ މުދަލުން ތަސައްރުފުކުރުމުގެ ޙައްޤު ލިބިގެންވާ، އަދި ދިވެހިރާއްޖޭގައި މަދަނީ ވައިގެ ދަތުރުފަތުރާ ގުޅުންހުރި އެންމެހައި ކަންކަން ހަރުދަނާކަމާއެކު ރާވައި ހިންގާނެ ގޮތްތަކާއި އުސޫލުތައް ކަނޑައަޅައި، އަދި މި ޤާނޫނު ތަންފީޛުކުރުމަށް ކުރަންޖެހޭ އެންމެހައި ކަންކަން ކުރާ ދައުލަތުގެ އިދާރާއެވެ.

(ށ)

މޯލްޑިވްސް ސިވިލް އޭވިއޭޝަން އޮތޯރިޓީއަކީ ދިވެހި ސިވިލް ސަރވިސްގައި ނުހިމެނޭ އިދާރާއެކެވެ.

(ނ)

މޯލްޑިވްސް ސިވިލް އޭވިއޭޝަން އޮތޯރިޓީ ހިނގަމުންދާނީ އެކަމަށްޓަކައި ރައީސުލްޖުމްހޫރިއްޔާ ކަނޑައަޅާ މިނިސްޓަރެއްގެ ބެލުމުގެދަށުންނެވެ.

(ރ)

މި މާއްދާގެ (ހ) ގައިވާ ގޮތުގެމަތިން މޯލްޑިވްސް ސިވިލް އޭވިއޭޝަން އޮތޯރިޓީ އުފެދުމާއެކު، މި ޤާނޫނަށް ޢަމަލުކުރަން ފެށުމުގެކުރިން މިނިސްޓްރީ އޮފް ޓްރާންސްޕޯޓް އެންޑް ކޮމިއުނިކޭޝަންގެ ސިވިލް އޭވިއޭޝަނާބެހޭ ޑިޕާޓްމަންޓްގައި ބޭނުންކުރަމުންގެންދިޔަ އެންމެހައި މުދަލާއި، ވަސީލަތްތަކާއި، ސަރުކާރުގެ ބަޖެޓުން ސިވިލް އޭވިއޭޝަނާބެހޭ ޑިޕާޓްމަންޓަށް އެކަށައަޅައި ރައްޔިތުންގެ މަޖިލީހުން ފާސްވެފައިވާ ފައިސާއާއި، ސިވިލް އޭވިއޭޝަނާބެހޭ ޑިޕާޓްމަންޓުން ޤާނޫނީ ގޮތުންނާއި އެއްބަސްވުންތަކުގެ ދަށުން އުފުލަންޖެހޭ އެންމެހައި  ވާޖިބުތަކާއި މަސްއޫލިއްޔަތުތަކާއި، ސިވިލް އޭވިއޭޝަނާބެހޭ ޑިޕާޓްމަންޓަށް ޤާނޫނީ ގޮތުންނާއި އެއްބަސްވުންތަކުގެ ދަށުން ލިބޭ ޙައްޤުތަކާއި މަންފާތައް، އޮތޯރިޓީއަށް ބަދަލުވީއެވެ.
ސިއްކަ
4.

އޮތޯރިޓީގެ ރަސްމީ ސިއްކައެއް އޮންނަންވާނެއެވެ. ލިޔުމުންއޮތުން ޤާނޫނު ލާޒިމުކުރާ އެއްބަސްވުމެއްގައި އޮތޯރިޓީން ސޮއިކުރާނަމަ، އެ އެއްބަސްވުމެއްގައާއި ސިއްކަ އޮންނަންޖެހޭކަމަށް ޤާނޫނު ބަޔާންކުރާ ކޮންމެ ލިޔުމެއްގައި އޮތޯރިޓީގެ ސިއްކަ ޖަހަންވާނެއެވެ. އޮތޯރިޓީގެ ސިއްކަ ޖަހާ ކޮންމެ ލިޔުމެއްގައި އޮތޯރިޓީން ހުއްދަދީފައިވާ 2 (ދޭއް) ޑިރެކްޓަރަކު ސޮއިކުރަންވާނެއެވެ.
ތިންވަނަ ބާބު
އޮތޯރިޓީގެ މަސްއޫލިއްޔަތުތަކާއި ބާރުތައް
އޮތޯރިޓީގެ މަސްއޫލިއްޔަތުތައް
5.

އޮތޯރިޓީގެ މަސްއޫލިއްޔަތުތައް ތިރީގައި ބަޔާންކޮށްފައިއެވަނީއެވެ.

(ހ)

މި ޤާނޫނުން ނުވަތަ އެހެން ޤާނޫނަކުން އޮތޯރިޓީން ކުރަންޖެހޭނެކަމަށް ބަޔާންކުރާ މަދަނީ ވައިގެ ދަތުރުފަތުރުގެ ކަންކަން ކުރުން؛

(ށ)

ޤާނޫނު ނަންބަރު 2/2001 (ދިވެހިރާއްޖޭގެ މަދަނީ ވައިގެ ދަތުރުފަތުރުގެ ޤާނޫނު) ގެ ދަށުން މިނިސްޓްރީން ކުރަންޖެހޭ ކަންތައްތައް ކުރުން؛

(ނ)

ރޭވުންތެރިކަމާއެކު ދެމެހެއްޓެނިވި ގޮތެއްގައި، ދިވެހިރާއްޖޭގެ މަދަނީ ވައިގެ ދަތުރުފަތުރުގެ ނިޒާމު ތަރައްޤީކޮށް، ކުރިއެރުވުން؛

(ރ)

ދިވެހިރާއްޖޭގެ މަދަނީ ވައިގެ ދަތުރުފަތުރުގެ ޚިދުމަތްތައް، ސަލާމަތްތެރިކަމާއި ރައްކާތެރިކަމާއެކު ދިނުމަށްޓަކައި އެކަށައަޅަންޖެހޭ ގަވާއިދުތަކާއި އުސޫލުތަކާއި މިންގަނޑުތައް އެކަށައެޅުން؛

(ބ)

މަދަނީ ވައިގެ ދަތުރުފަތުރާ ގުޅޭގޮތުން ސަރުކާރަށާއި ވައިގެ ދަތުރުފަތުރުގެ ޞިނާޢަތަށް ބޭނުންވާ ފަންނީ އަދި އިދާރީ ލަފާއާއި އެހީތެރިކަން ދިނުން؛

(ޅ)

ދިވެހިރާއްޖޭގެ މަދަނީ ވައިގެ ދަތުރުފަތުރުގެ ޞިނާޢަތުގައި ހަމަހަމަ އަދި ވާދަވެރި ވެށްޓެއް ޤާއިމުކޮށް، އެ ޞިނާޢަތު ކުރިއަރުވައި ތަރައްޤީކުރުން؛

(ކ)

ދިވެހިރާއްޖޭގެ މަދަނީ ވައިގެ ދަތުރުފަތުރުގެ ވިޔަފާރީގެ ވާދަވެރިކަމާ ދެކޮޅު ކަންތައްތައް ހުއްޓުވުން؛

(އ)

މަދަނީ ވައިގެ ދަތުރުފަތުރާ ބެހޭގޮތުންނާއި، މަދަނީ ވައިގެ ދަތުރުފަތުރުގެ ސަލާމަތާއި ރައްކާތެރިކަމާ ބެހޭގޮތުން ހެދިފައިވާ ބައިނަލްއަޤްވާމީ މުޢާހަދާތަކުގެ ތެރެއިން، ދިވެހިރާއްޖެއިން ބައިވެރިވެފައިވާ މުޢާހަދާތަކުގެ ދަށުން ދިވެހިރާއްޖެއިން ކުރަންޖެހޭ ކަންތައްތައް ވިލަރެސްކުރުމާއި ސީދާ އޮތޯރިޓީން ކުރަންޖެހޭ ކަންތައްތައް ކުރުން؛

(ވ)

އޮތޯރިޓީން ފޯރުކޮށްދޭ ޚިދުމަތްތަކަށް އަގު ކަނޑައެޅުމާއި އޮތޯރިޓީން ފޯރުކޮށްދޭ ޚިދުމަތުގެ ފެންވަރު ލިޔެ ޝާއިޢުކުރުން؛

(މ)

މަދަނީ ވައިގެ ދަތުރުފަތުރާބެހޭ ބައިނަލްއަޤްވާމީ ޖަލްސާތަކުގައި ދިވެހިރާއްޖެ ތަމްސީލުކުރުން؛

(ފ)

މަދަނީ ވައިގެ ދަތުރުފަތުރުގެ ޞިނާޢަތާ ގުޅުންހުރި ކަންކަމާ ބެހޭގޮތުން ޢާންމުންނަށް މަޢުލޫމާތު ފޯރުކޮށްދީ އިރުޝާދު ދިނުން.
އޮތޯރިޓީގެ ބާރުތައް
6.

މި ޤާނޫނާއި މި ޤާނޫނުގެ ދަށުން ހަދާ ގަވާއިދުތަކާ އެއްގޮތްވާ ގޮތުގެމަތިން، އޮތޯރިޓީގެ މަސްއޫލިއްޔަތު އަދާކުރުމަށްޓަކައި ކުރަންޖެހޭ ކަންކަން ކުރުމަށްޓަކައި އަންނަނިވި ބާރުތައް އޮތޯރިޓީއަށް ލިބިގެންވެއެވެ.

(ހ)

އަންނަނިވި ކަންކަމާ ގުޅޭގޮތުން ގަވާއިދު ހަދައި ހިންގުން؛

(1)

މަދަނީ ވައިގެ ދަތުރުފަތުރުގެ ރައްކާތެރިކަމާއި، ސަލާމަތްތެރިކަމާއި، މަދަނީ ވައިގެ ދަތުރުފަތުރުގެ އިޤްތިޞާދާ ގުޅޭގޮތުން؛

(2)

އޮތޯރިޓީންދޭ ޚިދުމަތްތަކާއި، ދޫކުރާ ހުއްދަތަކާއި، ގަވާއިދާ ޚިލާފުވާ ފަރާތްތަކާމެދު އިދާރީގޮތުން އަޅާނެ ފިޔަވަޅުތަކާއި، ކުރެވޭނެ ޖޫރިމަނާތަކާ ގުޅޭގޮތުން؛

(3)

އޮތޯރިޓީގައި މަސައްކަތްކުރާނެ މުވައްޒަފުންނަށް ވަޒީފާ ދިނުމާއި، ވަޒީފާއިން ވަކިކުރުމާއި، ވަޒީފާ ބަދަލުކުރުމާއި، މަޤާމުގެ ކުރިއެރުން ދިނުމާއި، މުސާރައާއި ޢިނާޔަތްތަކާއި މުވައްޒަފުން ޢަމަލުކުރަންޖެހޭ އުސޫލުތަކާ ގުޅޭގޮތުން.

(ށ)

މަދަނީ ވައިގެ ދަތުރުފަތުރު ތަރައްޤީކުރުމުގެ ބޭނުމުގައި އޮތޯރިޓީން އެކަނި ނުވަތަ އެހެން ޤައުމެއްގެ ސިވިލް އޭވިއޭޝަން އޮތޯރިޓީއާ ގުޅިގެން ނުވަތަ ބައިނަލްއަޤްވާމީ ޖަމާޢަތްތަކާ ގުޅިގެން އެކިއެކި ހަރަކާތްތައް ހިންގުން؛

(ނ)

އޮތޯރިޓީގެ މުވައްޒަފުންނަށް ތަމްރީނު ދިނުމާއި، ސްކޮލަރޝިފް ދިނުމާއި، ތަމްރީނު ހޯދުމަށްޓަކައި ލޯނު ދިނުން؛

(ރ)

މިނިސްޓަރުގެ ހުއްދަ ލިބިގެން ކުންފުނި އުފެއްދުމާއި، ކުންފުނިތަކުގެ ޙިއްޞާ ގަތުމާއި، ޕާޓްނަރޝިޕްތަކުގައި ބައިވެރިވުން؛

(ބ)

މި ޤާނޫނުގެ ދަށުން އޮތޯރިޓީގެ މަސްއޫލިއްޔަތު އަދާކުރުމަށްޓަކައި މުދަލާއި ޚިދުމަތް ލިބިގަތުމުގެ އެއްބަސްވުންތަކުގައި ބައިވެރިވުން؛

(ޅ)

އޮތޯރިޓީގެ މުދާ ބޭނުންކުރުމާއި، އެ މުދަލުން މުޢާމަލާތްކުރުމާއި، އެ މުދާ ރަހުނުކޮށް ލޯނުގެ ގޮތުގައި ފައިސާ ހޯދުން؛

(ކ)

މި ޤާނޫނުގެ 5 ވަނަ މާއްދާގައި ބަޔާންކޮށްފައިވާ މަސްއޫލިއްޔަތުތައް އަދާކުރުމަށްޓަކައި ނުވަތަ އެކަންކަން ކުރަން މަގުފަހިކުރުމަށް ކުރަންޖެހޭ މަސައްކަތްތަކާއި އަދި މި ޤާނޫނު ތަންފީޛުކުރުމަށްޓަކައި ކުރަންޖެހޭ އެންމެހައި ކަންކަން ކުރުން.
މި ޤާނޫނަށް ޢަމަލުކުރަން ފެށުމުގެކުރިން ހަދާފައިވާ ގަވާއިދުތައް
7.

މި ޤާނޫނަށް ޢަމަލުކުރަން ފެށުމުގެކުރިން މިނިސްޓްރީ އޮފް ޓްރާންސްޕޯޓް އެންޑް ކޮމިއުނިކޭޝަންގެ ސިވިލް އޭވިއޭޝަނާބެހޭ ޑިޕާޓްމަންޓުން ހަދާފައިވާ އެންމެހައި ގަވާއިދުތަކަކީ އޮތޯރިޓީން ހަދާފައިވާ ގަވާއިދުތަކެއްކަމުގައި ބެލެވޭނެއެވެ.
ހަތަރުވަނަ ބާބު
މަދަނީ ވައިގެ ދަތުރުފަތުރުގެ ސިޔާސަތު
މަދަނީ ވައިގެ ދަތުރުފަތުރުގެ ދާއިރާގެ ސިޔާސަތު
8.

(ހ)

މި ޤާނޫނުގެ ރޫޙާ އެއްގޮތްވާ ގޮތުގެމަތިން އަދި މި ޤާނޫނުގެ މަޤްޞަދުތައް ހާސިލުވާނެ ގޮތުގެމަތިން، ދިވެހިރާއްޖޭގައި މަދަނީ ވައިގެ ދަތުރުފަތުރާބެހޭ ސިޔާސަތު އެކަށައެޅުމަކީ މިނިސްޓަރުގެ މަސްއޫލިއްޔަތެކެވެ.

(ށ)

މަދަނީ ވައިގެ ދަތުރުފަތުރާބެހޭ ސަރުކާރުގެ ޢާންމު ސިޔާސަތުތައް، ލިޔުމުން މިނިސްޓަރު އޮތޯރިޓީއަށް އަންގަންވާނެއެވެ.

(ނ)

މިނިސްޓަރު އެހެންގޮތަކަށް ޢަމަލުކުރުމަށް އަންގާފައި ނުވާހާހިނދަކު، މިނިސްޓަރު ކަނޑައަޅާ ސިޔާސަތުތަކާ އެއްގޮތްވާ ގޮތުގެމަތިން އޮތޯރިޓީން ޢަމަލުކުރަންވާނެއެވެ.
މިނިސްޓަރުގެ ބާރާއި މަސްއޫލިއްޔަތު
9.

މިނިސްޓަރުގެ ބާރުތަކާއި މަސްއޫލިއްޔަތުތައް ތިރީގައި ބަޔާންކޮށްފައިއެވަނީއެވެ.

(ހ)

މަދަނީ ވައިގެ ދަތުރުފަތުރުގެ ޚިދުމަތުގެ ފެންވަރު މަތިކޮށް ދެމެހެއްޓުމުގެ ސިޔާސަތުތައް، އޮތޯރިޓީގެ ޑިރެކްޓަރުންގެ ބޯޑުގެ މަޝްވަރާގެމަތިން ކަނޑައެޅުން؛

(ށ)

އޮތޯރިޓީ މިނިސްޓަރަށް ޖަވާބުދާރީ ކުރުވުމަށްޓަކައި އެކުލަވާލަންޖެހޭ އުސޫލުތަކާއި ނިޒާމުތަކާއި ގަވާއިދުތައް އެކުލަވާލުމާއި، މިކަންކަމާ ގުޅޭގޮތުން ނެރެންޖެހޭ އަމުރުތައް ނެރުމާއި، އަޅަންޖެހޭ ފިޔަވަޅުތައް އެޅުން؛

(ނ)

އޮތޯރިޓީގެ އެންމެހައި ކަންކަމާ ބެހޭގޮތުން ރައީސުލްޖުމްހޫރިއްޔާއާއި ރައްޔިތުންގެ މަޖިލީހަށް ޖަވާބުދާރީވުން.
ފަސްވަނަ ބާބު
އޮތޯރިޓީގެ ޑިރެކްޓަރުންގެ ބޯޑު
އޮތޯރިޓީގެ ޑިރެކްޓަރުންގެ ބޯޑު
10.

އޮތޯރިޓީގެ ސިޔާސަތު ކަނޑައެޅުމަށް، މަސްއޫލުވާންޖެހޭ އޮތޯރިޓީގެ ޑިރެކްޓަރުންގެ ބޯޑެއް އޮންނަންވާނެއެވެ.
ޑިރެކްޓަރުންގެ ބޯޑު އެކުލެވިގެންވާގޮތް
11.

(ހ)

އޮތޯރިޓީގެ ޑިރެކްޓަރުންގެ ބޯޑު އެކުލެވިގެންވަނީ 5 (ފަހެއް) މެންބަރުންގެ މައްޗަށެވެ. އެ 5 (ފަހެއް) މެންބަރުންނަކީ، ބޯޑުގެ ޗެއަރމަންއާއި، އޮތޯރިޓީގެ ޗީފް އެގްޒެކެޓިވްއާއި، އިތުރު 3 (ތިނެއް) ޑިރެކްޓަރުންނެވެ.

(ށ)

ބޯޑު އެކުލެވިގެންވަނީ އަންނަނިވި ދާއިރާތަކުންކުރެ ދާއިރާއަކުން ފަންނީ ތަޢުލީމާއި ތަޖުރިބާ ލިބިފައިވާ މީހުންގެ މައްޗަށެވެ.

(1)

އޭވިއޭޝަންގެ ދާއިރާ؛

(2)

ވިޔަފާރި ދާއިރާ؛

(3)

ޤާނޫނީ ދާއިރާ.
ބޯޑުގެ މެންބަރުންގެ ސިފަތައް
12.

ބޯޑަށް ޢައްޔަންކުރެވޭ މެންބަރުންގައި އަންނަނިވި ސިފަތައް ފުރިހަމަވާންވާނެއެވެ.

(ހ)

އެމީހެއްގެ މަސްއޫލިއްޔަތުތަކާއި ވާޖިބުތައް އަދާކުރެވޭފަދަ ޢިލްމީ ފެންވަރާއި ލަޔާޤަތާއި މަސައްކަތުގެ އަޚްލާޤުހުރި ދިވެހިރައްޔިތަކު ކަމުގައިވުން؛

(ށ)

އިސްލާމްދީނުގައި ޙައްދެއް ކަނޑައެޅިފައިވާ ކުށެއް ނުވަތަ ޚިޔާނާތުގެ ކުށެއް ނުވަތަ ރިޝްވަތުގެ ކުށެއް ވޭތުވެދިޔަ 5 (ފަހެއް) އަހަރުގެ ތެރޭގައި ކުރިކަން ޝަރީޢަތަށް ސާބިތުވެފައިވާ މީހަކުކަމުގައި ނުވުން؛

(ނ)

މަދަނީ ވައިގެ ދަތުރުފަތުރުގެ ޚިދުމަތްދޭ ކުންފުންޏެއްގެ ނުވަތަ އޮތޯރިޓީގެ ގަވާއިދުގެ ދަށުން ހިނގަމުންދާ އިދާރާއެއްގެ ޑިރެކްޓަރުންގެ ބޯޑުގައި ނުވަތަ އެހެންވެސް މަޤާމެއްގައިހުރި މީހަކުކަމުގައި ނުވުން؛

(ރ)

މަދަނީ ވައިގެ ދަތުރުފަތުރުގެ ޚިދުމަތްދޭ ކުންފުންޏެއްގެ ނުވަތަ އޮތޯރިޓީގެ ގަވާއިދުގެ ދަށުން ހިނގަމުންދާ އިދާރާއެއްގައި، އެތަނެއްގެ ޖުމްލަ %5 (ފަހެއް އިންސައްތަ) އަށްވުރެ ބޮޑު ޢަދަދެއްގެ ޙިއްޞާ އެމީހެއްގެ އަމިއްލަ ނަމުގައި ނުވަތަ އޭނާގެ ފަރާތުން ޢައްޔަންކޮށްފައިވާ ފަރާތެއްގެ ނުވަތަ އޭނާގެ ޙިއްޞާ ހިމެނޭ ކުންފުންޏެއްގެ ނަމުގައިއޮތް މީހަކުކަމުގައި ނުވުން؛

(ބ)

ދިވެހިރާއްޖޭގެ ޖުމްހޫރިއްޔާގެ ޤާނޫނުއަސާސީގެ ދަށުން ނުވަތަ ޤާނޫނެއްގެ ދަށުން އިންތިޚާބުކުރެވޭ ނުވަތަ ޢައްޔަންކުރެވޭ މަޤާމެއް ފުރަމުންދާ މީހަކުކަމުގައި ނުވުން.
ބޯޑުގެ މެންބަރުން ޢައްޔަންކުރުން
13.

އޮތޯރިޓީގެ ޑިރެކްޓަރުންގެ ބޯޑުގެ ޗެއަރމަންއާއި، އޮތޯރިޓީގެ ޗީފް އެގްޒެކެޓިވްއާއި ޑިރެކްޓަރުންގެ ބޯޑުގެ އެހެނިހެން ޑިރެކްޓަރުން ޢައްޔަންކުރާނީ ރައީސުލްޖުމްހޫރިއްޔާއެވެ.
މަޤާމުގެ މުއްދަތު
14.

(ހ)

އޮތޯރިޓީގެ ޗީފް އެގްޒެކެޓިވް ފިޔަވައި، ބޯޑަށް ޢައްޔަންކުރެވޭ މެންބަރުންގެ މެންބަރުކަމުގެ މުއްދަތަކީ 5 (ފަހެއް) އަހަރު ދުވަހެވެ. މިގޮތުން ޢައްޔަންކުރެވޭ ކޮންމެ މެންބަރެއްވެސް ޢައްޔަންކުރެވޭނީ ގިނަވެގެން 2 (ދޭއް) ދައުރަށެވެ.

(ށ)

އޮތޯރިޓީގެ ޗީފް އެގްޒެކެޓިވް ޢައްޔަންކުރެވޭނީ 5 (ފަހެއް) އަހަރު ދުވަހުގެ މުއްދަތަކަށެވެ. އަދި މި ޤާނޫނުގެ 17 ވަނަ މާއްދާގެ ދަށުން ވަކިކުރެވޭ ޗީފް އެގްޒެކެޓިވް ފިޔަވައި، އެހެން ކޮންމެ ޗީފް އެގްޒެކެޓިވްއެއް 5 (ފަހެއް) އަހަރު ދުވަހުގެ މުއްދަތަކަށް އަލުން ޢައްޔަންކުރެވިދާނެއެވެ. އަދި މިގޮތުން ޢައްޔަންކުރެވޭ ޗީފް އެގްޒެކެޓިވްއެއް ކޮންމެ 5 (ފަހެއް) އަހަރަކުން ޢައްޔަންކުރަމުން ގެންދެވިދާނެއެވެ.
ބޯޑުގެ ވާޖިބާއި މަސްއޫލިއްޔަތު
15.

މި ޤާނޫނު ތަންފީޛުކުރުމަށް ކުރަންޖެހޭ ކަންތައްތަކުގެ ސިޔާސަތު ކަނޑައެޅުމާއި މަދަނީ ވައިގެ ދަތުރުފަތުރުގެ ދާއިރާ މަގަށް އަޅުވައި ތަރައްޤީކުރުމަށް އޮތޯރިޓީން ކުރަންޖެހޭ ކަންތައްތަކުގެ ސިޔާސަތު ކަނޑައެޅުމަކީ ޑިރެކްޓަރުންގެ ބޯޑުގެ މަސްއޫލިއްޔަތެކެވެ. މީގެ އިތުރުން، އޮތޯރިޓީ ހިންގާނެ ގަވާއިދުތައް ހަދައި، އެ ގަވާއިދުތަކާ އެއްގޮތްވާ ގޮތުގެމަތިން އޮތޯރިޓީ ހިނގާތޯ ބަލައި އަދި ބޯޑުގެ ޖަލްސާތައް ބޭއްވުމުގެ ގަވާއިދުތައް ހަދައި، އޮތޯރިޓީގެ ހިންގުމުގެ ސިޔާސަތު ކަނޑައަޅައި، އެ ސިޔާސަތު ކަނޑައެޅުމަށްޓަކައި ކުރަންޖެހޭ އެންމެހައި ކަންކަން ކުރުމަކީ ޑިރެކްޓަރުންގެ ބޯޑުގެ މަސްއޫލިއްޔަތެކެވެ.
ޗެއަރމަންގެ ވާޖިބާއި މަސްއޫލިއްޔަތު
16.

(ހ)

ޗެއަރމަންގެ ޒިންމާތަކަކީ ޑިރެކްޓަރުންގެ ބޯޑުގެ މަސައްކަތްތައް ރާވައި ހިންގުމާއި ބޯޑުގެ ޖަލްސާތަކުގެ ރިޔާސަތު ބެލެހެއްޓުމެވެ.

(ށ)

މި ޤާނޫނުގެ ދަށުން ޗެއަރމަންއަށް ލިބިގެންވާ އިޚްތިޔާރެއް ނުވަތަ ހުރިހާ އިޚްތިޔާރުތަކާއި ބާރުތައް ޗެއަރމަން ކަނޑައަޅާ އުސޫލަކުން ބޯޑުގެ އެހެން މެންބަރަކާ ހަވާލުކުރެވިދާނެއެވެ.
މަޤާމުން ވަކިކުރުން
17.

ޗެއަރމަން ނުވަތަ ޗީފް އެގްޒެކެޓިވް ނުވަތަ ޑިރެކްޓަރުންގެ ބޯޑުގެ އެހެން މެންބަރެއްގެ މަޤާމުގެ މުއްދަތު ހަމަވުމުގެކުރިން މަޤާމުން ވަކިކުރުމުގެ ބާރު ރައީސުލްޖުމްހޫރިއްޔާއަށް ލިބިގެންވެއެވެ. މިގޮތުން މަޤާމުން ވަކިކުރާއިރު މަޤާމުން ވަކިކުރާ ސަބަބު ބަޔާންކުރަންވާނެއެވެ.
މަޤާމުން އިސްތިޢުފާ ދިނުން
18.

ޗެއަރމަން ނުވަތަ ޗީފް އެގްޒެކެޓިވް ނުވަތަ ޑިރެކްޓަރުންގެ ބޯޑުގެ އެހެން މެންބަރެއްގެ މަޤާމުގެ މުއްދަތު ހަމަވުމުގެ ކުރިން މަޤާމުން އިސްތިޢުފާދޭން ބޭނުންވެއްޖެ ހިނދެއްގައި ރައީސުލްޖުމްހޫރިއްޔާއަށް ލިޔުމަކުން އެންގުމަށްފަހު އިސްތިޢުފާ ދެވިދާނެއެވެ.
މަޤާމު ހުސްވުން
19.

(ހ)

ޗެއަރމަންގެ ހުއްދަ ލިޔުމަކުން ލިބުމެއްނެތި ވިދިވިދިގެން 3 (ތިނެއް) ޖަލްސާއަށް ޑިރެކްޓަރަކު ހާޒިރުނުވެއްޖެނަމަ އެ ޑިރެކްޓަރެއްގެ މަޤާމު ހުސްވެއްޖެކަމުގައި ބެލެވޭނެއެވެ.

(ށ)

މިނިސްޓަރުގެ ހުއްދަ ލިޔުމަކުން ލިބުމެއްނެތި ވިދިވިދިގެން 3 (ތިނެއް) ޖަލްސާއަށް ޗެއަރމަން ހާޒިރުނުވެއްޖެނަމަ ޗެއަރމަންގެ މަޤާމު ހުސްވެއްޖެކަމުގައި ބެލެވޭނެއެވެ.
ޗުއްޓީ ދިނުން
20.

(ހ)

ބޯޑުން ކަނޑައަޅާ އުސޫލެއްގެ ދަށުން ޗެއަރމަންއަށާއި، ޗީފް އެގްޒެކެޓިވްއަށް ޗުއްޓީ ދޭނީ މިނިސްޓަރެވެ.

(ށ)

ބޯޑުން ކަނޑައަޅާ އުސޫލެއްގެ ދަށުން ބޯޑުގެ އެހެން ޑިރެކްޓަރުންނަށް ޗުއްޓީ ދޭނީ ޗެއަރމަންއެވެ.
ޑިރެކްޓަރުންގެ އަމިއްލަ މަޞްލަޙަތު ފުށުއެރުން
21.

(ހ)

ޑިރެކްޓަރުންގެ ބޯޑުގެ އެއްވެސް މެންބަރެއްގެ އަމިއްލަ މަޞްލަޙަތެއް ނުވަތަ ފައިދާއެއް ނުވަތަ ދައުރެއްއޮތްކަމެއް ނުވަތަ މައްސަލައެއް، އޮތޯރިޓީން ބަލާހިނދު، އެކަމެއް ނުވަތަ މައްސަލައެއް ބެލުމުގައި ނުވަތަ ނިންމުމުގައި، އެއްވެސް މިންވަރަކަށް އެ މެންބަރަކު ބައިވެރިވެގެން ނުވާނެއެވެ. އަދި އޮތޯރިޓީން ބަލާ މައްސަލައަކީ، މިފަދަ މަޞްލަޙަތެއް ނުވަތަ ފައިދާއެއް ނުވަތަ ދައުރެއްއޮތްކަމެއްކަން ނުވަތަ މައްސަލައެއްކަން ކުރިން އެނގިފައި ނެތްނަމަވެސް އެކަން އެނގޭހިނދު، އެކަން ޗެއަރމަންއަށް އެންގުމާއެކު، އެކަމެއް ނުވަތަ އެ މައްސަލައެއް ބެލުމުން ނުވަތަ އެ މައްސަލައަކާ ގުޅޭގޮތުން ނިންމަންޖެހޭ ނިންމުންތައް ނިންމުމުން އެ މެންބަރަކު ތަނާޒުލުވާންވާނެއެވެ.

(ށ)

ޑިރެކްޓަރުންގެ ބޯޑުގެ މެންބަރެއްގެ ހައިސިއްޔަތުން މެންބަރުންނަށް ލިބޭ މަޢުލޫމާތަކީ ސިއްރުގެ ގޮތުގައި ހިފަހައްޓަންޖެހޭ މަޢުލޫމާތެވެ. މިފަދަ މަޢުލޫމާތެއް ދައުލަތުގެ ތަޙުޤީޤީ އިދާރާއަކަށް ނުވަތަ ޝަރީޢަތުގެ ބޭނުމަށްޓަކައި މެނުވީ، އޮތޯރިޓީގެ މަސައްކަތާ ނުގުޅޭ އެއްވެސް ފަރާތަކަށް ހާމަކޮށްގެން ނުވާނެއެވެ.
މުސާރައާއި އެހެނިހެން ޢިނާޔަތްތައް
22.

ޗެއަރމަންއާއި ޑިރެކްޓަރުންގެ މުސާރައާއި އެހެނިހެން ޢިނާޔަތްތައް ކަނޑައަޅާނީ ރައީސުލްޖުމްހޫރިއްޔާއެވެ.
ބޯޑުގެ ބައްދަލުވުންތައް
23.

(ހ)

ޗެއަރމަން ކަނޑައަޅާ ގޮތެއްގެމަތިން އޮތޯރިޓީގެ މަސައްކަތް ކުރުމަށްޓަކައި ޖަލްސާތައް ބާއްވަންޖެހޭނެއެވެ. މިގޮތުން ކޮންމެ މީލާދީ މަހެއްގައި މަދުވެގެން 1 (އެކެއް) ޖަލްސާ ބާއްވަންވާނެއެވެ.

(ށ)

އޮތޯރިޓީގެ ބައްދަލުވުމެއް ބޭއްވޭނީ އެންމެ މަދުވެގެން 3 (ތިނެއް) ޑިރެކްޓަރުންގެ ހާޒިރުގައެވެ.

(ނ)

ބޯޑުން ވަކިގޮތަކަށްކަމެއް ނިންމާނީ ޖަލްސާއަކަށް ހާޒިރުވެފައިވާ މެންބަރުންގެ ވޯޓެއް ނަގައިގެން އަޣުލަބިއްޔަތު ލިބޭ ގޮތެއްގެމަތިންނެވެ. ވަކިގޮތަކަށްކަމެއް ފާސްކުރުމަށް އަޣުލަބިއްޔަތު ނުލިބި ވޯޓު ހަމަވެއްޖެނަމަ ގޮތެއް ނިންމުމަށްޓަކައި ވޯޓު ދިނުމުގެ އިޚްތިޔާރު ރިޔާސަތަށް ލިބިގެންވެއެވެ.

(ރ)

ބޯޑުގެ ބައްދަލުވުންތަކުގެ ރިޔާސަތު ބަލަހައްޓާނީ ޗެއަރމަންއެވެ. ޗެއަރމަން ނެތް ހާލަތެއްގައި ޗެއަރމަން ކަނޑައަޅާ، ބޯޑުގެ އެހެން ޑިރެކްޓަރެކެވެ.

(ބ)

ބޯޑުގެ 3 (ތިނެއް) ޑިރެކްޓަރުންނަށްވުރެ މަދުނުވާ ޢަދަދެއްގެ ޑިރެކްޓަރުން، ބޯޑުގެ ޖަލްސާއެއް ބޭއްވުމަށް ބޭނުންވާނަމަ އެކަން ސަބަބު ބަޔާންކޮށް ޗެއަރމަންއަށް އެންގިދާނެއެވެ. އަދި ޗެއަރމަންއަށް އެ ނޯޓިސް ލިބޭތާ 5 (ފަހެއް) ދުވަހުގެ ތެރޭގައި އެ ނޯޓިސްގައި ބަޔާންކޮށްފައިވާ ކަންކަމާ ބެހޭގޮތުން ޖަލްސާއެއް ބާއްވަންވާނެއެވެ.

(ޅ)

ބޯޑުން އަވަސްގޮތަކަށް މައްސަލައެއް ނިންމައިދިނުމަށް އެދި ޗެއަރމަންއަށް ލިޔުމަކުން ހުށަހެޅުމުގެ އިޚްތިޔާރު ޗީފް އެގްޒެކެޓިވްއަށް ލިބިގެންވެއެވެ. މިގޮތުން ޗީފް އެގްޒެކެޓިވް ހުށަހަޅައިފިނަމަ މި ހުށަހެޅުން ލިބޭތާ 5 (ފަހެއް) ދުވަހުގެ ތެރޭގައި ބޯޑުގެ ޖަލްސާއެއް ބާއްވައި، ޗީފް އެގްޒެކެޓިވް ހުށަހަޅާފައިވާ މައްސަލައާމެދު ގޮތެއް ނިންމަންވާނެއެވެ.
ހަވަނަ ބާބު
އޮތޯރިޓީ ހިންގުމާއި މުވައްޒަފުން
ބޯޑުގެ ޗީފް އެގްޒެކެޓިވް
24.

އޮތޯރިޓީ ދުވަހުން ދުވަހަށް ހިންގުމުގެ ވެރިޔަކީ، އަދި އޮތޯރިޓީ ތަމްސީލުކުރާ ފަރާތަކީ އޮތޯރިޓީގެ ޗީފް އެގްޒެކެޓިވްއެވެ.
ޗީފް އެގްޒެކެޓިވްގެ ވާޖިބާއި މަސްއޫލިއްޔަތު
25.

ޗީފް އެގްޒެކެޓިވްގެ ވާޖިބުތަކާއި މަސްއޫލިއްޔަތުތައް ތިރީގައި ބަޔާންކޮށްފައިއެވަނީއެވެ.

(ހ)

ޑިރެކްޓަރުންގެ ބޯޑުން ކަނޑައަޅާ ސިޔާސަތުތަކާ އެއްގޮތްވާ ގޮތުގެމަތިން މި ޤާނޫނު ތަންފީޛުކުރުމަށް ދުވަހުން ދުވަހަށް ކުރަންޖެހޭ ކަންތައްތައް ކުރުން؛

(ށ)

ޑިރެކްޓަރުންގެ ބޯޑުން ކަނޑައަޅާ ސިޔާސަތުތަކާ އެއްގޮތްވާ ގޮތުގެމަތިން އޮތޯރިޓީ ހިންގުން؛

(ނ)

ބޯޑުގެ ޖަލްސާތަކުގެ ޔައުމިއްޔާ ލިޔެ ބެލެހެއްޓުމާއި، ބޭންކު އެކައުންޓްތައް ހުޅުވައި، ބަންދުކޮށް، އޮތޯރިޓީގެ ހިސާބުތައް ބަލަހައްޓައި ހިސާބުތައް އޮޑިޓްކުރުވުމަށް ބޭނުންވާ ހުރިހާކަމެއް ކުރުވުން.
ޗީފް އެގްޒެކެޓިވްގެ ބައެއް މަސްއޫލިއްޔަތު އެހެން ފަރާތަކާ ހަވާލުކުރުން
26.

މި ޤާނޫނުގެ ދަށުން ޗީފް އެގްޒެކެޓިވް ކުރަންޖެހޭކަމެއްގެ ގޮތުގައި ބަޔާންކޮށްފައިވާކަމެއް ކުރުމުގެ މަސްއޫލިއްޔަތު، ލިޔުމަކުން ބޯޑުގެ އެހެން ޑިރެކްޓަރަކާ ހަވާލުކުރުމުގެ އިޚްތިޔާރު ޗީފް އެގްޒެކެޓިވްއަށް ލިބިގެންވެއެވެ.
މުވައްޒަފުން
27.

އޮތޯރިޓީގެ މަސައްކަތް ހިންގުމަށް ބޭނުންވާ މުވައްޒަފުންނަށް ވަޒީފާދީ، އެއް ވަޒީފާއިން އަނެއް ވަޒީފާއަށް ބަދަލުކޮށް، ވަޒީފާއިން ވަކިކޮށް ހަދާނީ، ޤާނޫނު ނަންބަރު 2/2008 (ވަޒީފާއާބެހޭ ޤާނޫނު) އާއި ބޯޑުން ކަނޑައަޅާ ގަވާއިދާ އެއްގޮތްވާ ގޮތުގެމަތިން ޗީފް އެގްޒެކެޓިވްއެވެ.
ޙިމާޔަތް
28.

މި ޤާނޫނު ނުވަތަ މި ޤާނޫނުގެ ދަށުން ހަދާ ގަވާއިދަކުން ލިބިދޭ ބާރެއްގެ ދަށުން، ފަރުވާތެރިކަމާއި ރައްކާތެރިކަމާއެކު މަސްއޫލިއްޔަތެއް އަދާކުރުމުގައި ދިމާވާ ނުވަތަ މެދުވެރިވާ ގެއްލުމެއްގެ ޒިންމާ، އޮތޯރިޓީ ނުވަތަ އޮތޯރިޓީގެ މުވައްޒަފަކު ނުވަތަ އޮތޯރިޓީގެ ނަމުގައި މަސައްކަތްކުރާ ފަރާތަކުން އުފުލާކަށް ނުޖެހޭނެއެވެ.
ހަތްވަނަ ބާބު
މާލީ ކަންކަން
ސިވިލް އޭވިއޭޝަން ފަންޑު
29.

މޯލްޑިވްސް ސިވިލް އޭވިއޭޝަން އޮތޯރިޓީގައި "ސިވިލް އޭވިއޭޝަން ފަންޑު" ގެ ނަމުގައި ފަންޑެއް ޤާއިމުކުރަންވާނެއެވެ. އޮތޯރިޓީން ކަނޑައަޅާ އުސޫލެއްގެ ދަށުން ފަންޑު ބެލެހެއްޓުމަކީ ޗީފް އެގްޒެކެޓިވްގެ މަސްއޫލިއްޔަތެކެވެ.
ފަސިންޖަރުންގެ އަތުންނެގޭ ފީ
30.

ރާއްޖޭގެ ބައިނަލްއަޤްވާމީ އެއަރޕޯޓަކުން ފުރާ ކޮންމެ ފަސިންޖަރެއްގެ އަތުން ޤާނޫނު ނަންބަރު 71/78 (ދިވެހިރާއްޖޭގެ އެއަރޕޯޓަކުން ރާއްޖޭންބޭރަށް ފުރާ ފަސިންޖަރުންގެ އަތުން އެއަރޕޯޓް ސަރވިސް ޗާޖް ނެގުމާބެހޭ ޤާނޫނު) ގެ ދަށުން ނެގޭ ފައިސާގެ ތެރެއިން 2 (ދޭއް) އެމެރިކާ ޑޮލަރަކީ ސިވިލް އޭވިއޭޝަން ފަންޑަށް ލިބޭ ފައިސާއެކެވެ.
ޚަރަދު ކުރުން
31.

މި ޤާނޫނުގައި އެހެންގޮތަކަށް ބަޔާންކޮށްފައިނުވާނަމަ، އޮތޯރިޓީން ކުރަންޖެހޭ ހުރިހާ ޚަރަދެއް ކުރާނީ މި ޤާނޫނުގެ 29 ވަނަ މާއްދާގައި ބަޔާންކޮށްފައިވާ ސިވިލް އޭވިއޭޝަން ފަންޑުންނެވެ.
ލޯނުގެ ގޮތުގައި ފައިސާ ހޯދުން
32.

އޮތޯރިޓީން ކުރަންޖެހޭ މަސައްކަތްތައް ކުރުމަށްޓަކައި ސަރުކާރުން ނުވަތަ މާލީ އިދާރާއަކުން ލޯނުގެގޮތުގައި ފައިސާ ނެގިދާނެއެވެ.
ފައިސާއާއި ލިޔެކިޔުންތައް ބެލެހެއްޓުން
33.

އޮތޯރިޓީގެ އެންމެހައި ފައިސާގެ ހިސާބުތަކާއި އެންމެހައި ލިޔެކިޔުންތައް ބަލަހައްޓަންވާނީ، ޤާނޫނު ނަންބަރު 3/2006 (ދައުލަތުގެ މާލިއްޔަތުގެ ޤާނޫނު) އާ އެއްގޮތްވާ ގޮތުގެމަތިންނެވެ.
އިންވެސްޓުކުރުމުގެ ބާރު
34.

އޮތޯރިޓީއަށް މަންފާ ހޯދުމުގެ ބޭނުމުގައި އޮތޯރިޓީގެ ފައިސާއިން އިންވެސްޓު ކުރެވިދާނެއެވެ. މިގޮތުން ފައިސާ އިންވެސްޓުކުރާނެ މިންވަރަކާއި އިންވެސްޓުކުރާނެ ދާއިރާތައް ކަނޑައަޅާނީ ބޯޑުންނެވެ.
މާލީ އަހަރު
35.

އޮތޯރިޓީގެ މާލީ އަހަރަކީ ކޮންމެ މީލާދީ އަހަރެއްގެ ޖެނުއަރީ މަހުގެ 1 އިން ފެށިގެން ޑިސެމްބަރު މަހުގެ 31 އަށެވެ.
ހިސާބުތައް ބެލެހެއްޓުން
36.

އޮތޯރިޓީގެ ފައިސާއާބެހޭ ހުރިހާ މުޢާމަލާތެއްގެ ލިޔެކިޔުންތައް އޮތޯރިޓީން ބަލަހައްޓަންވާނެއެވެ.
ހިސާބުތައް އޮޑިޓްކުރުން
37.

އޮތޯރިޓީގެ ހިސާބުތައް، އޮޑިޓަރ ޖެނެރަލް ނުވަތަ އޮޑިޓަރ ޖެނެރަލް ޤަބޫލުކުރާ އޮޑިޓަރެއް ލައްވާ ކޮންމެ އަހަރަކު އޮޑިޓް ކުރަންޖެހޭނެއެވެ.
އޮޑިޓަރުންގެ އުޖޫރަ
38.

އޮޑިޓަރުންނަށް އުޖޫރަ ދޭނީ އޮތޯރިޓީންނެވެ.
އޮޑިޓަރުންގެ ރިޕޯޓު
39.

ކޮންމެ މާލީ އަހަރެއް ނިމުމުން، އޮތޯރިޓީގެ މާލީ ބަޔާންތައް އޮޑިޓަރުންނަށް ހުށަހަޅައި، އޮޑިޓަރުންގެ ރިޕޯޓެއް ހޯދަންޖެހޭނެއެވެ.
އޮޑިޓަރުންގެ ރިޕޯޓުގައި ހިމަނަންޖެހޭ މަޢުލޫމާތު
40.

އޮޑިޓަރުންގެ ރިޕޯޓުގައި ތިރީގައި ބަޔާންކޮށްފައިވާ މަޢުލޫމާތު ހިމަނަންވާނެއެވެ.

(ހ)

މާލީ ބަޔާންތަކުން، އޮތޯރިޓީގެ އެންމެހައި މާލީ މުޢާމަލާތްތަކެއް ސާފުކޮށް އެނގެންހުރި މިންވަރު؛

(ށ)

އޮތޯރިޓީގެ ހިސާބު ބެލެހެއްޓުމުގެ ލިޔެކިޔުންތައް ރަނގަޅަށް އެނގެންހުރި މިންވަރު؛

(ނ)

އޮޑިޓް ރިޕޯޓެއްގައި ހިމެނުމަށް އޮޑިޓަރުންނަށް ފެންނަ އެހެނިހެން މަޢުލޫމާތު.
އޮޑިޓަރުން މިނިސްޓަރަށް މައްސަލަ ހުށަހެޅުން
41.

އޮޑިޓްކުރަމުން އަންނައިރު ލިބޭ މަޢުލޫމާތަކާ ގުޅިގެން، އޮޑިޓަރުން ބޭނުން ކޮންމެ ވަގުތެއްގައި މިނިސްޓަރަށް މައްސަލަ ހުށަހެޅިދާނެއެވެ.
އޮޑިޓަރުންނަށް އެހީތެރިވުން
42.

(ހ)

އެއްވެސް ހުރަހެއްނެތި އޮތޯރިޓީގެ ހުރިހާ ލިޔެކިޔުންތަކާއި ފައިސާއާބެހޭ ހުރިހާ މަޢުލޫމާތެއް އޮތޯރިޓީން އޮޑިޓަރުންނަށް ފޯރުކޮށްދޭންވާނެއެވެ. އެއްވެސް ފަރާތަކުން އޮޑިޓަރުންނަށް ހުރަސްއެޅުމަކީ ކުށެކެވެ.

(ށ)

މި މާއްދާގެ (ހ) ގައި ބަޔާންކޮށްފައިވާ ކުށެއްކޮށްފި މީހެއްގެ އަދަބަކީ -/10,000 (ދިހަހާސް) ރުފިޔާއާއި -/50,000 (ފަންސާސްހާސް) ރުފިޔާއާ ދެމެދުގެ ޢަދަދަކުން ޖޫރިމާނާކުރުމާއެކު، ވަޒީފާއިން ވަކިކުރުމެވެ.
ލިޔެކިޔުމުގެ ކޮޕީ
43.

އޮޑިޓަރުން ބޭނުންވެއްޖެ ކޮންމެ ލިޔެކިޔުމެއްގެ ކޮޕީ ނެގިދާނެއެވެ.
އަހަރީ ރިޕޯޓު
44.

ވޭތުވެދިޔަ އަހަރު އޮތޯރިޓީ ހިންގިގޮތުގެ ރިޕޯޓެއް، އޮޑިޓްކުރެވިފައިވާ ހިސާބުތަކާއެކު، ކޮންމެ މާލީ އަހަރެއް ނިމޭތާ 4 (ހަތަރެއް) މަސްދުވަހުގެ ތެރޭގައި އޮތޯރިޓީން ތައްޔާރުކޮށް ޑިރެކްޓަރުންގެ ބޯޑަށް ހުށަހަޅައި އެ ބޯޑުން ފާސްކޮށް، މިނިސްޓަރަށް ހުށަހަޅަންވާނެއެވެ. އަދި މި ރިޕޯޓުގެ ކޮޕީއެއް ރައްޔިތުންގެ މަޖިލީހަށް ފޮނުވަންވާނެއެވެ.
އަށްވަނަ ބާބު
ޙައްޤުތަކާއި، ޒިންމާތަކާއި، މުވައްޒަފުން ބަދަލުކުރުން
ސިވިލް އޭވިއޭޝަނާބެހޭ ޑިޕާޓްމަންޓުން ކުރިން ދޫކޮށްފައިވާ ހުއްދަތައް
45.

މި ޤާނޫނަށް ޢަމަލުކުރަން ފެށުމުގެކުރިން މިނިސްޓްރީ އޮފް ޓްރާންސްޕޯޓް އެންޑް ކޮމިއުނިކޭޝަންގެ ސިވިލް އޭވިއޭޝަނާބެހޭ ޑިޕާޓްމަންޓުން ދޫކޮށްފައިވާ ހުއްދަތަކާއި ލައިސަންސްތަކާއި ސެޓްފިކެޓްތަކަކީ، މި ޤާނޫނަށް ޢަމަލުކުރަން ފެށުމުން އޮތޯރިޓީން ދޫކޮށްފައިވާ ތަކެތިކަމުގައި ބެލެވޭނެއެވެ.
މުވައްޒަފުން ބަދަލުކުރުން
46.

މި ޤާނޫނަށް ޢަމަލުކުރަން ފަށާއިރު މިނިސްޓްރީ އޮފް ޓްރާންސްޕޯޓް އެންޑް ކޮމިއުނިކޭޝަންގެ ސިވިލް އޭވިއޭޝަނާބެހޭ ޑިޕާޓްމަންޓްގައި މަސައްކަތް ކުރަމުން އަންނަ ހުރިހާ މުވައްޒަފުން އޮތޯރިޓީގެ މުވައްޒަފުންގެ ގޮތުގައި ހަމަޖެހޭނެއެވެ.
ބަދަލުކުރެވޭ މުވައްޒަފުންގެ މުސާރަ
47.

މި ޤާނޫނަށް ޢަމަލުކުރަންފަށާ ތާރީޚުން ފެށިގެން 3 (ތިނެއް) މަސްދުވަހުގެ ތެރޭގައި އޮތޯރިޓީގައި މަސައްކަތްކުރާ މުވައްޒަފުންގެ މަޤާމުތަކާއި، ވަޒީފާގެ މަސްއޫލިއްޔަތުތަކާއި، މުސާރައާއި ޢިނާޔަތްތައް އޮތޯރިޓީން ކަނޑައެޅުމަށްފަހު، މި ޤާނޫނަށް ޢަމަލުކުރަންފަށާ ތާރީޚުން ފެށިގެން 4 (ހަތަރެއް) މަސްދުވަހުގެ ތެރޭގައި އެއާ އެއްގޮތަށް ޢަމަލުކުރަންވާނެއެވެ. މި ޤާނޫނުގެ 46 ވަނަ މާއްދާގެ ދަށުން މުވައްޒަފުން ބަދަލުކުރުމަށްފަހުދޭ މުސާރައާއި ޢިނާޔަތްތަކަކީ މިނިސްޓްރީ އޮފް ޓްރާންސްޕޯޓް އެންޑް ކޮމިއުނިކޭޝަންގެ ސިވިލް އޭވިއޭޝަނާބެހޭ ޑިޕާޓްމަންޓުން އެ މުވައްޒަފުންނަށް ދެމުންގެންދިޔަ މުސާރައާއި ޢިނާޔަތްތަކަށްވުރެ ކުޑަ މުސާރައަކަށްވެގެން ނުވާނެއެވެ. އަދި މުވައްޒަފަކަށް ކަނޑައަޅާ މަޤާމަކީ އެ މުވައްޒަފަކު ކުރިން އަދާކުރަމުންގެންދިޔަ މަޤާމަށްވުރެ ދަށް މަޤާމަކަށްވެގެން ނުވާނެއެވެ.
މުވައްޒަފުންނަށް ޕެންޝަން ލިބުމުގެ ޙައްޤާއި އެހެން ޢިނާޔަތްތައް
48.

އޮތޯރިޓީގެ މުވައްޒަފުންގެ ޕެންޝަނާގުޅޭ އެންމެހައި ކަންތައްތައް ކަނޑައަޅާނީ ޤާނޫނު ނަންބަރު 8/2009 (ދިވެހިރާއްޖޭގެ ޕެންޝަނާބެހޭ ޤާނޫނު) އާ އެއްގޮތަށެވެ.
ނުވަވަނަ ބާބު
އޮތޯރިޓީން ނިންމާ ނިންމުންތައް މުރާޖަޢާކުރުން
އޮތޯރިޓީގެ ނިންމުން މުރާޖަޢާކުރުން
49.

މި ޤާނޫނުގެ ދަށުން އޮތޯރިޓީން ކުރަންޖެހޭކަމެއް ކުރުމުގެގޮތުން ނުވަތަ އޮތޯރިޓީއަށް ލިބިދޭ ބާރުގެ ދަށުން އޮތޯރިޓީން ނިންމާ ނިންމުމަކާމެދު ހިތްހަމަނުޖެހޭނަމަ، އެ ނިންމުމެއް އަލުން ބަލައިދިނުން އެދި މިނިސްޓަރަށް ހުށަހެޅުމުގެ ޙައްޤު، އެ ނިންމުމުގެ ސަބަބުން އެފަރާތެއްގެ ޙައްޤަކަށް އުނިކަން ލިބިފައިވާކަމަށް ޤަބޫލުކުރާ ކޮންމެ ފަރާތަކަށް ލިބިގެންވެއެވެ.
މިނިސްޓަރަށް ހުށަހެޅޭ މައްސަލަ ބަލާނެގޮތް
50.

(ހ)

މި ޤާނޫނުގެ 49 ވަނަ މާއްދާގައިވާ ގޮތުގެމަތިން މިނިސްޓަރަށް ހުށަހެޅޭ މައްސަލަތައް ބަލާނޭ އިލްތިމާސް ކޮމިޓީއެއް މިނިސްޓަރު އެކުލަވާލަންވާނެއެވެ. އިލްތިމާސް ކޮމިޓީ އެކުލަވާލާނެގޮތާއި އިލްތިމާސް ކޮމިޓީން މައްސަލަ ބަލާނެގޮތުގެ ގަވާއިދު ހަދާނީ ޑިރެކްޓަރުންގެ ބޯޑުންނެވެ.

(ށ)

މި ޤާނޫނުގެ 49 ވަނަ މާއްދާގައިވާ ގޮތުގެމަތިން މިނިސްޓަރަށް ހުށަހެޅޭ މައްސަލަތައް އެ މައްސަލައެއް ހުށަހަޅާ ތާރީޚުން ފެށިގެން 60 (ފަސްދޮޅަސް) ދުވަހުގެ ތެރޭގައި އިލްތިމާސް ކޮމިޓީން ބަލައި ނިންމަންވާނެއެވެ.
ނިންމިގޮތުގެ ސަބަބު
51.

(ހ)

މި ޤާނޫނުގެ ދަށުން އޮތޯރިޓީން ކުރަންޖެހޭކަމެއް ކުރުމުގެގޮތުން ނުވަތަ އޮތޯރިޓީއަށް ލިބޭ ބާރުގެ ދަށުން އޮތޯރިޓީން ނިންމާ ނިންމުމެއްގެ ސަބަބުން އެއްވެސް ފަރާތެއްގެ ޙައްޤަކަށް އުނިކަން ލިބޭކަމަށް އެފަރާތަކަށް ޤަބޫލުކުރެވޭނަމަ، އެ ނިންމުމާބެހޭ މަޢުލޫމާތު އެފަރާތަށް އެންގޭތާ 30 (ތިރީސް) ދުވަހުގެ ތެރޭގައި، އެ ނިންމުން ނިންމުމުގައި ރިޢާޔަތްކުރި ސަބަބުތައް ބަޔާންކޮށްދިނުން އެދި، ލިޔުމަކުން އޮތޯރިޓީއަށް ހުށަހެޅުމުގެ ޙައްޤު އެފަރާތަށް ލިބިގެންވެއެވެ.

(ށ)

މި މާއްދާގެ (ހ) ގައި ބަޔާންކޮށްފައިވާ ގޮތުގެމަތިން ސަބަބު ބަޔާންކޮށްދިނުން އެދި ހުށަހަޅާ ލިޔުން އޮތޯރިޓީއަށް ލިބޭތާ 10 (ދިހައެއް) ދުވަހުގެ ތެރޭގައި، އެ ނިންމުން ބިނާކޮށްފައިވާ ސަބަބުތަކާއި، އެ ނިންމުން ނިންމުމުގައި ރިޢާޔަތްކުރި ސަބަބުތައް ބަޔާންކުރާ ލިޔުމެއް، އެފަރާތަކަށް ދޭންވާނެއެވެ.
ދިހަވަނަ ބާބު
އެހެނިހެން ކަންކަން
ގަވާއިދު
52.

މި ޤާނޫނުގައި ކަނޑައެޅިގެން އެހެންގޮތަކަށް ބުނެފައިނުވާނަމަ، މި ޤާނޫނުގެ ދަށުން ހަދަންޖެހޭ އެންމެހައި ގަވާއިދުތައް ހަދައި ހިންގާނީ އޮތޯރިޓީންނެވެ. މި ޤާނޫނުގެ ދަށުން ހަދަންޖެހޭ ގަވާއިދުތައް، މި ޤާނޫނަށް ޢަމަލުކުރަންފަށާތާ 6 (ހައެއް) މަސްދުވަހުގެ ތެރޭގައި ހަދައި، ދިވެހި ސަރުކާރުގެ ގެޒެޓުގައި ޝާއިޢުކުރަންވާނެއެވެ.
ޢަމަލުކުރަންފަށާ ތާރީޚް
53.

މި ޤާނޫނަށް ޢަމަލުކުރަން ފަށާނީ، މި ޤާނޫނު ފާސްވެ، ތަޞްދީޤުކޮށް ދިވެހިސަރުކާރުގެ ގެޒެޓްގައި ޝާއިޢުކުރާ ދުވަހުން ފެށިގެންނެވެ.
ލަފްޒުތަކާއި ޢިބާރާތްތަކުގެ މާނަ
54.

މި ޤާނޫނުގައި އެހެންގޮތަކަށް ބުނެފައިނުވާނަމަ ނުވަތަ އެ ބަހެއް ނުވަތަ ޢިބާރާތެއް އޮތްގޮތުން ސީދާ އެހެންގޮތަކަށް މާނަ ނުކުރެވޭނަމަ، ތިރީގައި ބަޔާންކޮށްފައިވާ ބަސްބަހާއި ޢިބާރާތްތައް މާނަކުރެވޭނީ އަންނަނިވިގޮތަށެވެ.

"އޮތޯރިޓީ" ކަމަށް ބުނެފައިއެވަނީ، މި ޤާނޫނުން އުފައްދާ މޯލްޑިވްސް ސިވިލް އޭވިއޭޝަން އޮތޯރިޓީއަށެވެ.

"މިނިސްޓަރު" ކަމަށް ބުނެފައިއެވަނީ، މި ޤާނޫނުގެ ދަށުން މިނިސްޓަރު ކުރަންޖެހޭ ކަންތައްތައް ކުރުމަށް ޢައްޔަންކޮށްފައިވާ ވަޒީރަށެވެ.

"ބޯޑު" ކަމަށް ބުނެފައިއެވަނީ، އޮތޯރިޓީގެ ޑިރެކްޓަރުންގެ ބޯޑަށެވެ.

"ޗެއަރމަން" ކަމަށް ބުނެފައިއެވަނީ، އޮތޯރިޓީގެ ޗެއަރމަންއާއި ވަގުތީގޮތުން އޮތޯރިޓީގެ ޗެއަރމަންގެ މަސްއޫލިއްޔަތު އަދާކުރާ ކޮންމެ މީހަކަށެވެ.

"ޗީފް އެގްޒެކެޓިވް" ކަމަށް ބުނެފައިއެވަނީ އޮތޯރިޓީގެ ޗީފް އެގްޒެކެޓިވްއާއި އެ ހައިސިއްޔަތުން މަސައްކަތްކުރާ ކޮންމެ މީހަކަށެވެ.

"ޑިރެކްޓަރު" ނުވަތަ "ޑިރެކްޓަރުން" ކަމަށް ބުނެފައިއެވަނީ، އޮތޯރިޓީގެ ޑިރެކްޓަރުންގެ ބޯޑުގެ މެންބަރުންނަށެވެ.

"ސިވިލް އޭވިއޭޝަނާބެހޭ ޑިޕާޓްމަންޓް" ކަމަށް ބުނެފައިއެވަނީ ދިވެހިރާއްޖޭގެ ސިވިލް އޭވިއޭޝަންގެ އެންމެހައި ކަންކަން ބަލަހައްޓައި ހިންގާ އިދާރާއަށެވެ.

"ކަމާބެހޭ މިނިސްޓްރީ" އަދި "މިނިސްޓްރީ އޮފް ޓްރާންސްޕޯޓް އެންޑް ކޮމިއުނިކޭޝަން" ކަމަށް ބުނެފައިއެވަނީ ދިވެހިރާއްޖޭގެ ސިވިލް އޭވިއޭޝަންގެ އެންމެހައި ކަންކަން ބަލަހައްޓައި ހިންގާ އިދާރާގެ ބެލެނިވެރިކަން އެވަގުތަކު ހަވާލުކުރެވިފައިވާ މިނިސްޓްރީއަކަށެވެ.
