ރައީސުލްޖުމްހޫރިއްޔާއާއި ރައީސުލްޖުމްހޫރިއްޔާގެ ނައިބުގެ މުސާރައާއި އެހެނިހެން ޢިނާޔަތްތަކާބެހޭ ޤާނޫނު
ތަޢާރުފާއި ނަން
1.

(ހ)

މިއީ، ރައީސުލްޖުމްހޫރިއްޔާއާއި ރައީސުލްޖުމްހޫރިއްޔާގެ ނައިބަށް ދެވޭ މުސާރައާއި ލިބިދެވޭނެ ޢިނާޔަތްތައް ކަނޑައެޅުމުގެ ޤާނޫނެވެ.

(ށ)

މި ޤާނޫނަށް ކިޔާނީ "ރައީސުލްޖުމްހޫރިއްޔާއާއި ރައީސުލްޖުމްހޫރިއްޔާގެ ނައިބުގެ މުސާރައާއި އެހެނިހެން ޢިނާޔަތްތަކާބެހޭ ޤާނޫނު" އެވެ.
ދައުލަތުގެ އެންމެ އިސް ޢިއްޒަތްތެރިޔާ
2.

ރައީސުލްޖުމްހޫރިއްޔާއަކީ ދައުލަތުގެ އެންމެ އިސް ޢިއްޒަތްތެރިޔާކަމުގެ ޝަރަފާއި ލަޤަބު ކަނޑައެޅިފައިވާ މީހާއެވެ.
ރައީސުލްޖުމްހޫރިއްޔާއަށް ދެވޭ މުސާރައާއި ޢިނާޔަތްތައް
މުސާރަ
3.

ރައީސުލްޖުމްހޫރިއްޔާގެ މުސާރައަކީ މަހަކު 100,000 (އެއްލައްކަ) ރުފިޔާ އެވެ.
ދިރިއުޅޭނެ ތަން
4.

(ހ)

ރައީސުލްޖުމްހޫރިއްޔާއާއި އޭނާގެ ޢާއިލާ ދިރިއުޅޭނޭ ރަސްމީ ގެއަކާއި އެގެއަށް ބޭނުންވާ، އެކަށީގެންވާ ޢަދަދެއްގެ މުވައްޒަފުންނާއި އަދި އެގެއަށް ހިނގާނެ ޚަރަދު ދައުލަތުގެ ފަރާތުން ހަމަޖައްސައި ދޭންވާނެއެވެ.

(ށ)

ރައީސުލްޖުމްހޫރިއްޔާ ދިރިއުޅޭ ރަސްމީ ގެ ހިމެނޭ ގޮވަތީގައި، ރައީސުލްޖުމްހޫރިއްޔާގެ މަސައްކަތާގުޅޭ އިދާރާއެއް ފިޔަވައި އެހެން އެއްވެސް މުއައްސަސާއެއްގެ މަސައްކަތް ހިންގާ އިދާރާއެއް ހުރެގެންނުވާނެއެވެ.

(ނ)

ރައީސުލްޖުމްހޫރިއްޔާއާއި އޭނާގެ ޢާއިލާ ދިރިއުޅެނީ މި މާއްދާގެ (ހ) ގެ ދަށުން ދައުލަތުން ފޯރުކޮށްދީފައިވާ ރަސްމީ ގެ ފިޔަވައި އެހެން ތަނެއްގައި ކަމުގައިވާނަމަ، އެތަނަކަށް ބޭނުންވާ އެކަށީގެންވާ ޢަދަދެއްގެ މުވައްޒަފުންނާއި، އެތަނަކަށް ހިނގާނެ ޚަރަދު މި މާއްދާގެ (ހ) ގެ ދަށުން ކަނޑައަޅާ ރައީސުލްޖުމްހޫރިއްޔާގެ ރަސްމީ ގެއަށް ކަނޑައެޅިފައިވާ ބަޖެޓުގެ ތެރެއިން، ދައުލަތުން ހަމަޖައްސައިދޭންވާނެއެވެ.

(ރ)

މި މާއްދާގެ (ނ) ގެ ދަށުން ހަމަޖައްސައިދޭ ޚަރަދުގެ ތެރޭގައި، ރައީސުލްޖުމްހޫރިއްޔާއާއި އޭނާގެ ޢާއިލާ ދިރިއުޅޭ ތަނުގެ ސަލާމަތީ ކަންތައްތައް ބެލެހެއްޓުމަށް ބޭނުންވާ ޚަރަދު ފިޔަވައި، އިތުރު އެއްވެސް ކެޕިޓަލް ޚަރަދެއް ނުހިމެނެއެވެ.
ޙިމާޔަތާއި ރައްކާތެރިކަން
5.

ރައީސުލްޖުމްހޫރިއްޔާއާއި އޭނާގެ ޢާއިލާއަށް ދެވޭ ޙިމާޔަތާއި ރައްކާތެރިކަމާއި ދަތުރުފަތުރު ކުރުމުގެ އެންމެހައި ކަންކަން ހަމަޖައްސާނީ މިނިސްޓްރީ އޮފް ޑިފެންސް އެންޑް ނޭޝަނަލް ސެކިއުރިޓީންނެވެ.
ޞިއްޙީ ޚިދުމަތް
6.

ރައީސުލްޖުމްހޫރިއްޔާއަށާއި އޭނާގެ އަނބިމީހާ ނުވަތަ ފިރިމީހާއަށާއި ޢުމުރުން  18 އަހަރު ނުފުރޭ ދަރިންނާއި 18 އަހަރު ފުރިފައިވީ ނަމަވެސް ޚާއްޞަ އެހީއަށް ބޭނުންވާ ދަރިންނަށާއި އަދި ރައީސުލްޖުމްހޫރިއްޔާގެ މަންމައާއި ބައްޕައަށް ދައުލަތުގެ ޚަރަދުގައި ރާއްޖެއާއި ރާއްޖޭން ބޭރުން ޞިއްޙީ ޚިދުމަތް ލިބިދޭންޖެހޭނެއެވެ.
ރައީސުލްޖުމްހޫރިއްޔާގެ އަނބިމީހާ ނުވަތަ ފިރިމީހާއަށް ދެވޭ އެލަވަންސް
7.

ރައީސުލްޖުމްހޫރިއްޔާގެ އަނބިމީހާ ނުވަތަ ފިރިމީހާއަށް ދައުލަތުން އެލަވަންސެއް ދޭންވާނެއެވެ. މިއެލަވަންސްގެ މިންވަރަކީ ރައީސުލްޖުމްހޫރިއްޔާގެ މުސާރައިގެ ތިންބައިކުޅަ އެއްބައެވެ.
ޗުއްޓީ ހޭދަކުރުމުގެ ޚަރަދު
8.

ރައީސުލްޖުމްހޫރިއްޔާ އޭނާގެ ޢާއިލާއާއެކު ގިނަވެގެން އަހަރަކު 30 (ތިރީސް) ދުވަހުގެ ޗުއްޓީ ހޭދަކުރުމުގެ ޚަރަދު ދައުލަތުގެ ފަރާތުން ހަމަޖައްސައިދޭންވާނެއެވެ.
ރައީސުލްޖުމްހޫރިއްޔާއަށް ޚާއްޞަކުރެވިފައިވާ ރަށް
9.

ރައީސުލްޖުމްހޫރިއްޔާއަށް ޚާއްޞަ ކުރެވިފައިވާ ރަށެއްގެ ގޮތުގައި މާލެ އަތޮޅު އާރަށް ހަމަޖައްސަންވާނެއެވެ. މި ރަށާގުޅޭ ހުރިހާ ކަމެއް ކުރަމުން ގެންދާނީ މިނިސްޓްރީ އޮފް ޑިފެންސް އެންޑް ނޭޝަނަލް ސެކިއުރިޓީންނެވެ.
ރައީސުލްޖުމްހޫރިއްޔާގެ ނައިބުގެ މުސާރައާއި ޢިނާޔަތްތައް
މުސާރަ
10.

ރައީސުލްޖުމްހޫރިއްޔާގެ ނައިބުގެ މުސާރައަކީ މަހަކު 75,000 (ހަތްދިހަ ފަސްހާސް) ރުފިޔާއެވެ.
ދިރިއުޅޭނެ ތަން
11.

(ހ)

ރައީސުލްޖުމްހޫރިއްޔާގެ ނައިބާއި އޭނާގެ ޢާއިލާ ދިރިއުޅުމަށްޓަކައި ރަސްމީ ގެއަކާއި އެގެއަށް ބޭނުންވާ އެކަށީގެންވާ ޢަދަދެއްގެ މުވައްޒަފުންނާއި އަދި އެގެއަށް ހިނގާނެ ޚަރަދު ދައުލަތުގެ ފަރާތުން ހަމަޖައްސައި ދޭންވާނެއެވެ.

(ށ)

ރައީސުލްޖުމްހޫރިއްޔާގެ ނައިބު ދިރިއުޅޭ ރަސްމީ ގެ ހުންނަ ގޮވަތީގައި، ރައީސުލްޖުމްހޫރިއްޔާގެ ނައިބުގެ މަސައްކަތާގުޅޭ އިދާރާއެއް ފިޔަވައި އެހެން އެއްވެސް މުއައްސަސާއެއްގެ މަސައްކަތް ހިންގާ އިދާރާއެއް ހުރެގެންނުވާނެއެވެ.

(ނ)

ރައީސުލްޖުމްހޫރިއްޔާގެ ނައިބާއި އޭނާގެ ޢާއިލާ ދިރިއުޅެނީ މި މާއްދާގެ (ހ) ގެ ދަށުން ދައުލަތުން ފޯރުކޮށްދީފައިވާ ރަސްމީ ގެ ފިޔަވައި އެހެން ތަނެއްގައި ކަމުގައިވާނަމަ، އެތަނަކަށް ބޭނުންވާ އެކަށީގެންވާ ޢަދަދެއްގެ މުވައްޒަފުންނާއި، އެތަނަކަށް ހިނގާނެ ޚަރަދު މި މާއްދާގެ (ހ) ގެ ދަށުން ކަނޑައަޅާ ރައީސުލްޖުމްހޫރިއްޔާގެ ނައިބުގެ ރަސްމީ ގެއަށް ކަނޑައެޅިފައިވާ ބަޖެޓުގެ ތެރެއިން، ދައުލަތުން ހަމަޖައްސައިދޭންވާނެއެވެ.

(ރ)

މި މާއްދާގެ (ނ) ގެ ދަށުން ހަމަޖައްސައިދޭ ޚަރަދުގެ ތެރޭގައި، ރައީސުލްޖުމްހޫރިއްޔާގެ ނައިބާއި އޭނާގެ ޢާއިލާ ދިރިއުޅޭ ގޭގެ ސަލާމަތީ ކަންތައްތައް ބެލެހެއްޓުމަށް ބޭނުންވާ ޚަރަދު ފިޔަވައި، އިތުރު އެއްވެސް ކެޕިޓަލް ޚަރަދެއް ނުހިމެނެއެވެ.
ޙިމާޔަތާއި ރައްކާތެރިކަން
12.

ރައީސުލްޖުމްހޫރިއްޔާގެ ނައިބަށާއި އޭނާގެ ޢާއިލާއަށް ދެވޭ ޙިމާޔަތާއި ރައްކާތެރިކަމާއި ދަތުރުފަތުރު ކުރުމުގެ އެންމެހައި ކަންކަން ހަމަޖައްސާނީ މިނިސްޓްރީ އޮފް ޑިފެންސް އެންޑް ނޭޝަނަލް ސެކިއުރިޓީންނެވެ.
ޞިއްޙީ ޚިދުމަތް
13.

ރައީސުލްޖުމްހޫރިއްޔާގެ ނައިބަށާއި އޭނާގެ އަނބިމީހާ ނުވަތަ ފިރިމީހާއަށާއި ޢުމުރުން 18 އަހަރު ނުފުރޭ ދަރިންނަށާއި އަދި ރައީސުލްޖުމްހޫރިއްޔާގެ ނައިބުގެ މަންމައާއި ބައްޕައަށް ދައުލަތުގެ ޚަރަދުގައި ރާއްޖެއާއި ރާއްޖޭން ބޭރުން ޞިއްޙީ ޚިދުމަތް ލިބިދޭންޖެހޭނެއެވެ.
ޗުއްޓީ ހޭދަކުރުމުގެ ޚަރަދު
14.

ރައީސުލްޖުމްހޫރިއްޔާގެ ނައިބު އޭނާގެ ޢާއިލާއާއެކު ގިނަވެގެން އަހަރަކު 30 (ތިރީސް) ދުވަހުގެ ޗުއްޓީ ހޭދަކުރުމުގެ ޚަރަދު ދައުލަތުގެ ފަރާތުން ހަމަޖައްސައިދޭންވާނެއެވެ.
އެހެނިހެން
ރަސްމީ ޢިއްޒަތުގައި ފަސްދާނުލުން
15.

(ހ)

ރައީސުލްޖުމްހޫރިއްޔާ ނުވަތަ ރައީސުލްޖުމްހޫރިއްޔާގެ ނައިބު މަރުވެއްޖެނަމަ، އެމީހަކު  ފަސްދާނުލުމުގެ ކަންތައްތައް ރަސްމީ ޢިއްޒަތުގައި ހަމަޖައްސާނީ މިނިސްޓްރީ އޮފް ޑިފެންސް އެންޑް ނޭޝަނަލް ސެކިއުރިޓީންނެވެ.

(ށ)

ރައީސުލްޖުމްހޫރިއްޔާކަން ނުވަތަ ރައީސުލްޖުމްހޫރިއްޔާގެ ނައިބުކަން ކޮށްފައިވާ މީހަކު ކުށްވެރި ނުވެ ޤާނޫނީ ހަމަތަކުގެ މަތިން އެ މަޤާމުން ވަކިވެފައި ވަނިކޮށް މަރުވެއްޖެނަމަ، އެމީހަކު ފަސްދާނުލުމުގެ ކަންތައްތައް ރަސްމީ ޢިއްޒަތުގައި ހަމަޖައްސާނީ މިނިސްޓްރީ އޮފް ޑިފެންސް އެންޑް ނޭޝަނަލް ސެކިއުރިޓީންނެވެ.
މި ޤާނޫނުގެ ދަށުން ކަނޑައަޅާ ޢިނާޔަތްތައް މުރާޖަޢާކުރުން
16.

މި ޤާނޫނުގެ ދަށުން ކަނޑައަޅާފައިވާ ޢިނާޔަތްތައް،  ކޮންމެ ތިން އަހަރަކުން އެއްފަހަރު ރައްޔިތުންގެ މަޖިލީހުން މުރާޖަޢާކޮށް، މުދަލާއި ޚިދުމަތުގެ އަގަށް އައިސްފައިވާ ބަދަލުތަކަށް ރިޢާޔަތްކުރުމަށްފަހު، އަލުން އެޢަދަދުތައް އެކަށައަޅަންޖެހޭތޯ ކަނޑައަޅަންވާނެއެވެ.
މާނަކުރުން
17.

(ހ)

މި ޤާނޫނުގެ ބޭނުމަށްޓަކައި ރައީސުލްޖުމްހޫރިއްޔާގެ ޢާއިލާކަމުގައި ބުނެފައި އެވަނީ ރައީސުލްޖުމްހޫރިއްޔާއަށާއި ރައީސުލްޖުމްހޫރިއްޔާގެ އަނބިމީހާ ނުވަތަ ފިރިމީހާއަށާއި ޢުމުރުން 18 އަހަރު ނުފުރޭ ދަރިންނަށާއި 18 އަހަރު ފުރިފައިވީ ނަމަވެސް ކައިވެންޏެއް ނުކޮށް ތިބޭ ދަރިންނަށާއި ޚާއްޞަ އެހީއަށް ބޭނުންވާ ދަރިންނަށާއި އަދި ރައީސުލްޖުމްހޫރިއްޔާގެ މަންމަ އާއި ބައްޕައަށެވެ.

(ށ)

ރައީސުލްޖުމްހޫރިއްޔާގެ ނައިބުގެ ޢާއިލާކަމުގައި ބުނެފައި އެވަނީ ރައީސުލްޖުމްހޫރިއްޔާގެ ނައިބަށާއި ރައީސުލްޖުމްހޫރިއްޔާގެ ނައިބުގެ އަނބިމީހާ ނުވަތަ ފިރިމީހާއަށާއި ޢުމުރުން 18 އަހަރު ނުފުރޭ ދަރިންނަށާއި 18 އަހަރު ފުރިފައިވީ ނަމަވެސް ކައިވެންޏެއް ނުކޮށް ތިބޭ ދަރިންނަށާއި ޚާއްޞަ އެހީއަށް ބޭނުންވާ ދަރިންނަށާއި އަދި ރައީސުލްޖުމްހޫރިއްޔާގެ ނައިބުގެ މަންމަ އާއި ބައްޕައަށެވެ.

(ނ)

މި ޤާނޫނުގައި މުފްރަދުކޮށް ގެނެސްފައިވާ ލަފުޒުތައް އެލަފުޒުތަކުގެ ޖަމްޢު މާނައިގައްޔާއި ޖަމްޢުކޮށް ގެނެސްފައިވާ ލަފުޒުތައް އެލަފުޒުތަކުގެ މުފްރަދު މާނައިގައި ބޭނުންކުރެވޭނެއެވެ.
ޤާނޫނަށް ޢަމަލުކުރަން ފެށުން
18.

މި ޤާނޫނަށް ޢަމަލުކުރަންފަށާނީ، މި ޤާނޫނު ފާސްވެ، ތަޞްދީޤުކޮށް ސަރުކާރުގެ ގެޒެޓުގައި ޝާއިޢުކުރާ ދުވަހުން ފެށިގެންނެވެ.
